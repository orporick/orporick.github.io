---
layout: post
title: "Lettera sull'espansione dell'universo"
published: true
tags: [fisica, lettera]
---

Carissimo L.

ti scrivo brevemente per rispondere alla tua lettera. Purtroppo mi sono accorto di aver perso gli
appunti di cosmologia di cui ti ho parlato, durante il trasloco di un anno fa temo che siano finiti
da qualche parte non prevista. Pazienza, non erano sicuramente speciali, mi dispiace perché avevo
dedicato un po' di tempo a scriverli. Magari è l'occasione per ripensarli ex novo. Nel frattempo
cerco di rispondere alla tua domanda in questa lettera, ti propongo un calcolo molto semplice
sull'argomento che hai deciso di approfondire.

Partiamo dal contesto: ci sono evidenze osservative piuttosto solide che ci dicono che l'universo si
sta espandendo, ovvero la distanza tra le galassie aumenta nel tempo. La questione non è semplice,
la teoria che prevede e descrive in modo molto preciso questa espansione è la Relatività Generale di
Einstein, teoria di cui facciamo qualche accenno in quinta, ma che non intendo approfondire qui.
Quello che voglio proporti in queste poche righe è un semplice calcolo classico nell'ambito della
meccanica newtoniana che, incredibilmente, fornisce un risultato uguale a quello ottenibile con la
teoria più complessa (non è l'unico caso di queste strane coincidenze in fisica). Le ipotesi sono:

* vale la teoria classica della gravitazione universale di Newton che hai studiato sicuramente in
    terza.
* Dai dati osservativi sappiamo che la velocità con cui varia la distanza $r$ tra due galassie è
    direttamente proporzionale a $d$, ovvero la famosa [legge di Hubble](http://fermatslibrary.com/s/a-relation-between-distance-and-radial-velocity-among-extra-galactic-nebulae)

    $$ v = H r$$

    dove $H$ è una costante (costante di Hubble, appunto).
* L'universo è descrivibile da una distribuzione omogenea di materia con densità $\rho$. Sappiamo
    che questo non è vero su piccola scala, la materia si trova concentrata in stelle, pianeti,
    ammassi, galassie etc con grandi spazi "vuoti". Però su scala cosmologica si è osservata una
    notevole corrispondenza dei dati osservativi con questa ipotesi di omogeneità.

 


