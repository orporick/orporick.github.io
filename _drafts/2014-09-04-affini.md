---
layout: post
title: "Trasformazioni affini e relatività"
description: ""
category: Fisica
tags: [fisica, matematica]
---

Si vuole studiare un particolare tipo di teasformazioni affini del
piano $T$ che soddisfano i seguenti criteri:

1. Il punto $O$ è punto unito per $T$
2. Il determinante di $T$ è uguale a $1$
3. Le rette di un particolare insieme $\cal I$ sono unite per $T$.

Vediamo due casi diversi per la scelta di $\cal I$.

### Primo caso
Iniziamo con il caso in cui $\cal I$ sia l'insieme di tutte le rette
orizzontali $y=k$ con $k\in \mathbb{R}$.

La prima condizione implica che la trasformazione affine è priva di
traslazione e quindi è della forma

$$
\begin{cases}
x' = ax + by \\
y' = cx + dy
\end{cases}
$$

Imponiamo che la retta $y=k$ sia unita, ovvero che si abbia $y'=k$;

$$ cx + dy = k$$

da cui risulta subito $c = 0$ e $d=1$. Le trasformazioni sono quindi
del tipo

$$
\begin{cases}
x' = ax + by \\
y' = y
\end{cases}
$$

Il determinante della matrice sarà dunque pari ad $a$ e per le
condizioni iniziali si ha quindi $a = 1$.

In definitiva le trasformazioni in questo caso sono del tipo

$$
\begin{cases}
x' = x + by \\
y' = y
\end{cases}
$$

ovvero sono delle *inclinazioni* del piano lungo x.

### Secondo caso

Consideriamo adesso il caso in cui $\cal I$ sia costituito dalle due
bisettrici degli assi, ovvero le rette $y=x$ e $y=-x$.

Per la trasformazione

$$
\begin{cases}
x' = ax + by \\
y' = cx + dy
\end{cases}
$$

bisogna quindi imporre che $y'=x'$ corrisponda a $y=x$ e che $y'=-x'$
corrisponda a $y=-x$. Per la prima si ha

$$ cx + dy = ax + by$$

da cui

$$ (d-b) y = (a-c) x $$

e quindi 

$$ (d-b) = (a-c) $$

Per la seconda si ha

$$ cx + dy = -ax - by$$

da cui

$$ (d+b) y = -(a+c) x $$

e quindi

$$ (d+b) = (a+c) $$

Mettendo insieme queste due si ottiene $d=a$ e $b=c$. La
trasformazione è quindi della forma

$$
\begin{cases}
x' = ax + by \\
y' = bx + ay
\end{cases}
$$

Il determinante è $a^2 - b^2$ ed imponendo la condizione iniziale si
ha $a^2-b^2 = 1$. Raccogliendo $a$ e chiamando il rapporto $b/a=\beta$
si ottiene

$$ a = \frac{1}{\sqrt{1-\beta^2}} $$
(si è scelta la soluzione positiva per motivi che saranno chiari in
seguito). In definitiva

$$
\begin{cases}
x' = \frac{1}{\sqrt{1-\beta^2}}(x + \beta y) \\
y' =  \frac{1}{\sqrt{1-\beta^2}}(\beta x + y)
\end{cases}
$$


## Interpretazione fisica

Consideriamo il piano spazio temporale con $x=s$ e $y=ct$. Nelle
trasformazioni del primo tipo avremo allora (attenzione, ora $c$
rappresenta la velocità della luce; con tale scelta degli assi le
bisettrici del piano rappresentano appunto raggi di luce che si
propagano a velocità $c$.)

$$
\begin{cases}
s' = s + bct \\
t' = t
\end{cases}
$$

Se consideriamo l'origine nel sistema $(s,t)$ vediamo che nel sistema
$(s',t')$ abbiamo

$$ s' = bc t'$$

ovvero nel sistema trasformato vediamo che l'origine del sistema di
partenza si muove di moto rettilineo uniforme (relazione di
proporzionalità diretta tra spazio e tempo). Se chiamiamo la velocità
relativa dei due sistemi con $v$ allora possiamo porre $bc = -v$ e
quindi

$$
\begin{cases}
s' = s - vt \\
t' = t
\end{cases}
$$

che sono le note *trasformazioni di Galilei*.

Nel secondo caso abbiamo

$$
\begin{cases}
s' = \frac{1}{\sqrt{1-\beta^2}}(s + \beta ct) \\
t' =  \frac{1}{\sqrt{1-\beta^2}}(\frac{\beta}{c} s + t)
\end{cases}
$$

Facendo un analogo ragionamento al caso galileiano si vede che si può
porre $\beta = -\frac{v}{c}$ dove $v$ è la velocità relativa tra i due
sistemi di coordinate. Si ottiene quindi


$$
\begin{cases}
s' = \frac{1}{\sqrt{1-\beta^2}}(s - vt) \\
t' =  \frac{1}{\sqrt{1-\beta^2}}(-\frac{v}{c^2} s + t)
\end{cases}
$$

che sono le *trasformazioni di Lorenz*.

Si noti che se $v << c$ le trasformazioni del secondo tipo si riducono a
quelle del primo tipo.

Possiamo dire che otteniamo le uno o le altre a seconda del principio
di invarianza in cui crediamo

* Se $\cal I$ sono le rette orizzontali, ovvero quelle a $t$ costante,
crediamo nel valore assoluto della simultaneità.
* Se $\cal I$ sono le rette luce (il cono luce) crediamo nel valore
  assoluto della velocità della luce.
