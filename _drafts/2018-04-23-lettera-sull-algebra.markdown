---
layout: post
title: "Lettera sull'algebra"
published: true
tags: [lettera, matematica]
---


Caro T.

ti scrivo questa lettera dopo il breve colloquio di stamattina; ho pensato a lungo su quello che mi
hai detto, sulla tua richiesta di aiuto, su quello che non sono stato evidentemente in grado di fare
e su quello che forse sono ancora in tempo. Ho pensato di scriverti brevemente qui, in questo spazio

*Il palazzo dai precisi cristalli*, così Borges si riferisce all'algebra, argomento sicuramente
non facile e che abbiamo cercato di sviluppare in questi mesi (anni, forse) lungo molti percorsi.
Non è semplice, e forse possibile, riassumere tutto in poche righe, ma faccio un tentativo di
sintesi convinto, come sai, che in matematica spesso basta intravedere il paesaggio per trovare la
forza di mettersi in viaggio.

Se scrivo $3 + 1 = 4 $ ti mostro una *uguaglianza*, ovvero pongo uguali due espressioni aritmetiche. 
In questo caso l'uguaglianza risulta vera, ma potrei anche scrivere $ 3 + 1 = 5 $ ed in tal caso
sarebbe falsa. Dunque una uguaglianza aritmetica è vera o falsa in base ai soli valori che contiene. Una *equazione* è 
una uguaglianza che però contiene una o più *variabili*, ovvero lettere che rappresentano numeri
(per ora reali). Per esempio $3 + x = 4 $ è una equazione con la variabile $x$. Siccome $x$
rappresenta un numero, possiamo mettere al suo posto un qualsiasi numero. Per esempio se mettiamo
$2$ al posto della $x$ otteniamo l'uguaglianza $3 + 2 = 4$ che è falsa. Se invece mettiamo $1$ al
posto della $x$ otteniamo $3+1 = 4$ che è una uguaglianza vera. In definitiva una equazione è una
uguaglianza che contiene un'incognita ed il cui valore di verità dipende dal valore assegnato
all'incognita. I valori dell'incognita che rendono l'uguaglianza vera si dicono *soluzioni* (o
*radici*) dell'equazione. Risolvere un'equazione significa trovare tutte le sue soluzioni. 

Quella appena descritta è una equazione ad una sola incognita, ma volendo
si possono costruire equazioni con due, tre o mille incognite. Per esempio $x + y  = 2$ è una
equazione a due incognite. Una possibile soluzione è $x=1$ e $y=1$, ma anche $x=2$ e $y=0$.
 




