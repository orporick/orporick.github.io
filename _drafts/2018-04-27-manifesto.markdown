---
layout: post
title: "Manifesto per un altro insegnamento della matematica"
published: true
tags: [matematica]
---

<div class="right"><i>Ho sognato che avevo disegnato dei tasti<br>
di pianoforte sul tavolo di cucina.<br>
Io suonavo sopra, erano muti.<br>
I vicini venivano ad ascoltare.</i><br>
<b>Tomas Tranströmer</b></div>


<br>
<hr class="style-eight">
<br>

Da quando insegno matematica a ragazzi e ragazze in età adolescenziale ho imparato a convivere con
il dubbio. Credo che i versi di Tranströmer qui citati rappresentino in modo preciso
il mio sentimento da insegnante. Io posso distintamente sentire una musica, a volte
strutturata, a volte spontanea, ma è una musica silenziosa, bisogna imparare prima di tutto a
sentirla, poi ad ascoltarla, infine a riprodurla. Ritengo che questa sia la sostanza del mio
mestiere.

Ho deciso di mettere in forma scritta gli assunti detti e quelli non detti della mia didattica per i
miei studenti e le mie studentesse e le loro famiglie. Questo manifesto, raccolta di intenti più che
di pratiche, mi aiuta a fissare alcuni punti per me importanti, frutto di molte ore passate tra dubbi,
ripensamenti, paure, convinzioni. Non vi è in questo documento alcuna pretesa di *completezza*,
*originalità*, *efficacia* o *pertinenza*. Non vi è completezza in quanto è un lavoro in corso
d'opera che forse non finirà mai di richiedere continue revisioni e ripensamenti. Non vi è
originalità in quanto molte delle cose qui scritte sono sicuramente pratica comune di tanti colleghi
e tante colleghe decisamente più capaci di me. Non vi è efficacia in quanto tutto il mio ripensare
il mestiere di insegnante si è riversato in una didattica che per ora ha un esito incerto. 
Non vi è pertinenza in quanto molte delle idee che
esprimo in questo manifesto non sono specifiche della matematica, potrebbero essere declinabili in
altre materie.

Il manifesto si divide in nove punti espressi in modo incompleto e forzatamente sintetico da una
parola. Ciascun punto viene poi specificato con alcuni dettagli nel testo.

## Complessità

Dire che la matematica è terreno difficile è dire cosa nota e scontata. La complessità è di forma,
con un linguaggio formale codificato, complesso e non sempre utilizzato o capito come dovrebbe essere, e di sostanza,
con argomenti astratti, difficilmente intuitivi (se non in alcuni casi) spesso presentati in forma
apodittica e senza alcuna giustificazione. Di fronte a questa vasta difficoltà ogni "è banale", "si
vede", "non è possibile che non lo capiate", "questo è un errore gravissimo, nemmeno alle
elementari" allontana l'autostima e di conseguenza la propensione alla curiosità. Non si può
agganciare la didattica agli studenti ed alle studentesse con un alto grado di motivazione e che
quindi sono disponibili ad un livello di fatica sopra la norma. L'efficacia dell'insegnamento della matematica
si misura con la capacità di far attraversare la tempesta a tutti e tutte, di coinvolgere e lasciare
un segno. L'insegnante non sia un muro che deve essere scalato solo da chi ne ha la forza, sia un
ponte che agevoli il passaggio di tutti, ognuno secondo propria propensione. Non è la banalità che
tutti debbano essere promossi, è la necessità che nessuno sia lasciato da solo in un terreno tanto
difficile. Il prezzo altrimenti è altissimo, una volta diventati adulti si sarà dimenticato tutto
quello che ci ha provocato dolore e senso di inadeguatezza.

## Motivazione

Senza motivazione non vi è possibilità di affrontare alcun percorso, figuriamoci uno difficile. Ci
sono di mezzo speranze, aspettative, progetti personali, interessi. E una rete sociale di contatti
(famiglia, amici, società) che spingono nella direzione del successo. Per un percorso matematico
serio, però, la motivazione non può venire da una gratificazione sociale in termini di successo;
studiare per il voto alto può funzionare con pochissimi casi, i più si perdono ai primi voti bassi.
Bisogna che la motivazione venga costruita dal docente, la si deve cercare nella materia, per la
materia, non al di fuori di essa.
Spesso si fa appello al senso del dovere, ma il senso del dovere è un concetto astratto che ai
nostri tempi un ragazzo o una ragazza adolescente non ha. Si deve costruire, è compito della scuola,
è il posto giusto per iniziare, ma non si può pretendere senso del dovere senza dare alcun appiglio.
Altrimenti diventa obbedienza (fai così se no vieni bocciato) che non è mai un valore, anzi, spesso
è un ostacolo. La persona obbediente tenderà a smettere di fare qualsiasi cosa in assenza di
conseguenze negative, la persona con senso del dovere farà le cose perché è giusto farle,
indipendentemente dalle conseguenze. Per sviluppare senso del dovere dobbiamo dare qualcosa, un
appiglio a cui aggrapparsi, non basta dire "studia questa cosa perché un domani ti sarà utile".
L'orizzonte costituito da quel "un domani" è un orizzonte lontano anni luce nella mente di un
adolescente. Bisogna continuamente, costantemente, faticosamente motivare. Non obbligare.


## Pazienza

Da parte dі chi insegna, da parte di chi apprende. I risultati non possono essere immediati, la
comprensione richiede tempo, quello che a noi sembra immediato ad un ragazzo o ad una ragazza può
sembrare privo di senso. La pazienza richiede tempi lunghi, difficilmente si sposa con programmi
standardizzati, con scadenze uguali per tutti, con livelli che non tengano conto della storia
personale di ognuno. Imputiamo spesso le difficoltà alla poca voglia od al poco impegno dimenticando
che l'interesse si costruisce nel tempo, con pazienza. Se una verifica va male si deve analizzare,
capire, rifare se necessario. Anche più volte. Corriamo dietro a programmi (che non ci sono più),
indicazioni, libri di testo, test standardizzati, esami di fine ciclo. Tutto questo lascia poco
tempo per esercitare la pazienza di aspettare chi ha il passo diverso dal nostro. 

## Affezione 

Non si può lasciare il segno (insegnare) senza provare vicinanza, rispetto, affetto. In tutti e due
i versi del dialogo quotidiano in classe. L'insegnante deve preoccuparsi dei propri studenti e delle
proprie studentesse, deve voler loro bene, deve tenerci. Non può essere indifferente, ci vuole
affezione. Ragazzi e ragazze possono avvicinarsi solo se sentono di contare qualcosa, altrimenti
ricadono nel ruolo di fruitori, un elemento (tra i piu' fastidiosi) di un lavoro e non il punto
centrale del mestiere di insegnante. Devono affezionarsi a chi insegna per avvicinarsi alla materia.
Non significa diventare amici, ruolo e differenza di età non lo consentono: significa che per
insegnare una materia così difficile ci vuole uno sforzo che solo l'affezione a volte può
giustificare.

## Fiducia

Studenti e studentesse devono avere fiducia a chi cerca di parlare loro di matematica, fiducia nel
sapere che non sono soli, che le difficoltà si possono affrontare, che si può anche sbagliare. Chi
insegna matematica deve essere punto di riferimento. Può sbagliare ed ammettere di aver sbagliato,
può pronunciare la frase "non lo so" e poi documentarsi, può mantenere la parola data, può fare di
tutto per non lasciare nulla di intentato, per non lasciare nessuno indietro. 

## Ampiezza

La matematica è molto vasta, i programmi smisurati, invece di far tutti uguale tantissimo si
dovrebbe dar spazio a più possibili percorsi, ognuno sceglie il suo. Con dei paletti, se vuoi avere
la strada spianata per alcune scelte allora ti conviene camminare in quella direzione.

## Valutazione

Misurare è facilissimo, valutare meno. 

## Condivisione

Sviluppare meccanismi di solidarietà, di lavori di gruppo, di discussione tra pari. Il rispetto
delle regole bisogna impararlo e lo si ottiene solo facendone capire la profonda  importanza, non
con il terrore.

## Poesia

La parte bella della matematica non è quella che serve per costruire ponti. Le applicazioni della
matematica possono essere importanti, motivanti, a volte anche belle. Ma dobbiamo insegnare la
matematica per la matematica. Altrimenti diventa uno strumento e non un paesaggio, verrà dimenticata
non appena inutilizzata

