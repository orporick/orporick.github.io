+++
title = "Manifesto per una Guerriglia Matematica"
author = ["Riccardo Giannitrapani"]
publishDate = 2019-06-17T00:00:00+02:00
tags = ["manifesto"]
draft = false
+++

Tempo fa mi è capitato di aiutare alcuni ragazzi ed alcune ragazze
dell'ultimo anno di un Liceo Scientifico; contattato pochi giorni
prima dell'Esame di Stato Conclusivo per alcune difficoltà in
matematica e non essendo io coinvolto negli esami, ho provato a dare
una mano. Non erano delle mie classi, ma i figli e le figlie in
prestito alle volte ci raggiungono da direzioni inaspettate. Non
essendoci il tempo di prenotare un'aula e chiedere le dovute
autorizzazioni per la concessione di spazi a scuola ed essendo un
periodo complesso per il personale scolastico impegnato a preparare
aule e corridoi per l'imminente esame, ho deciso di aiutare gli studenti
e le studentesse dando appuntamento in un bar del centro, un luogo
inconsueto per la matematica.  Ci siamo visti per quattro incontri,
tra caffè e musica in sottofondo abbiamo affrontato paure, teoremi,
equazioni e dubbi ed ho capito in quella occasione che no, non
esistono luoghi inconsueti per la matematica. Quest'anno ho provato a
replicare l'esperienza, stessa sensazione che qualcosa di buono si
possa ottenere dal portare la matematica fuori da un'aula
scolastica. Non mi riferisco ad azioni di divulgazione, sempre
interessanti ed importanti; parlo proprio di fare matematica con
studenti e studentesse, ma fuori dall'ambiente formale a cui siamo
abituati ogni mattina.

Nel 1984 il pubblicitario Conrad Levinson coniò il termine "Guerrilla
Marketing" per indicare una nuova forma di promozione che uscisse dai
canali usuali e, usando mezzi semplici ed a basso costo, veicolasse un
messaggio in modo creativo, diverso, inusuale, fuori contesto. Mutuo
il termine e propongo dunque una nuova modalità didattica che mi piace
chiamare ****guerriglia matematica****; si tratta di portare la matematica
fuori dalle aule in piccoli contesti inusuali dove far nascere un'idea
di matematica diversa, riportare una tregua tra il comune sentire ed
il mondo matematico.

Propongo quindi alcuni punti definenti la guerriglia matematica nella
speranza che possano essere spunto di discussione (o di critica) e
magari inducano qualcuno a seguire strade simili o parallele.


## Microdiffusione {#microdiffusione}

La guerriglia matematica non pretende di cambiare il mondo, propone
un'azione dal basso di diffusione della cultura e dell'agire
matematico su piccola scala; coinvolge poche persone alla volta che
siano in qualche modo motivate. Lo scopo è di ridurre la paura della
matematica ed alimentare la consapevolezza che sia una pratica
accessibile e, perché no, interessante.


## Spontaneità {#spontaneità}

Le azioni di guerriglia matematica devono nascere spontaneamente, mai
essere imposte o programmate.  L'azione deve in qualche modo non
essere prevedibile e deve basarsi, se possibile, sull'improvvisazione;
non è una lezione o una conferenza, è artigianato. I partecipanti
vanno coinvolti all'ultimo momento, con ogni mezzo, ma devono sentire
l'improvvisa urgenza di partecipare, anche stravolgendo impegni già
presi.


## Rapidità {#rapidità}

L'azione deve essere rapida, una o due ore al massimo per consentire
ai partecipanti di avere materiale gestibile e non essere
sovraccaricati da idee e concetti. Durante un'azione di guerriglia
matematica si possono lasciare in sospeso alcuni dettagli, alcuni
passaggi, chiedere che poi i partecipanti completino in autonomia e
successivamente il quadro preciso, dando magari solo le indicazioni
generali. Questo non significa però essere sciatti o ambigui, chi
pratica guerriglia matematica deve sapersi destreggiare tra l'eccesso
di dettaglio e la generalità dei risul


## Luoghi e tempi inusuali {#luoghi-e-tempi-inusuali}

Le azioni di guerriglia matematica dovrebbero avvenire in contesti
esterni al formale, fuori dall'aula e possibilmente fuori dalla
scuola. L'ideale è un luogo pubblico, le persone non direttamente
coinvolte devono domandarsi "cosa sta succedendo?". Bar, parchi,
piazze, gradini, librerie, ogni luogo dove ci sia posto per sedersi e
parlare con fogli ed una penna può essere teatro di un'azione di
guerriglia matematica. Si può immaginare di usare invece un luogo
usuale, tipo l'aula scolastica; l'azione deve allora essere
imprevedibile in altro modo, magari temporale. Ad esempio si può
interrompere il normale corso di una lezione per introdurre in pochi
minuti un concetto matematico che non sia necessario o pertinente, ma
sia interessante.


## La precisione {#la-precisione}

La guerriglia matematica deve essere informale e spiazzante, ma questo
non significa che debba essere imprecisa o approssimativa. Chi compie
azioni di guerriglia matematica deve avere la competenza per farlo,
assoluta padronanza della situazione, non si deve permettere la
diffusione di errori o, peggio ancora, di falsità. La guerriglia
matematica richiede impegno, serietà, precisione, chi la pratica deve
esserne consapevole.


## Economia {#economia}

L'azione di guerriglia matematica dovrebbe essere assolutamente
gratuita (ci sono altri modi di fare soldi). Chi partecipa deve
sentire l'importanza di un'idea alta della diffusione di cultura, deve
percepire un'ideale che vada oltre una questione economica; per questo
motivo la guerriglia matematica ha bisogno di molte persone perché il
carico di lavoro possa essere gestibile su base volontaria (altrimenti
diventa martirio, che è un'altra cosa). Piuttosto si può chiedere
qualcosa in cambio a chi viene coinvolto da un'azione di guerriglia
matematica: la dedizione assoluta per quel piccolo lasso temporale
dell'azione, la diffusione ad altri di quel che si è capito (passa il
favore), la decisione di abbracciare la causa e diventare promotore
attivo di guerriglia matematica (se se ne ha la competenza,
ovviamente).


## Universalità {#universalità}

Non è necessario che la guerriglia matematica sia solo strumento
didattico per risolvere dubbi o paure, può essere anche veicolo per
l'universalità del messaggio matematico. In questo senso potrebbe
coinvolgere anche soggetti adulti, non solo studenti. Improvvisamente
parlare in pubblico di matematica dovrebbe diventare evento curioso ed
interessante, non solo bizzarro. E, soprattutto, dovrebbe poter
coinvolgere tutti e tutte.

---
