+++
title = "Et in Arcadia ego (ritratto di Zeno Pycha)"
author = ["Riccardo Giannitrapani"]
publishDate = 2024-02-27T00:00:00+01:00
tags = ["math"]
draft = false
+++

> Lo ricordo nell’atrio dell’albergo, con un libro di matematica in
> mano, guardare a volte i colori irrecuperabili del cielo.
>
> -- Jorge Luis Borges

Sono polvere.

Conservata nei corridoi di questa scuola, custodita dal
tempo e nel tempo. Simile al matematico gesso che si appiccica ai
vestiti, che entra nella pelle, che lucida gli occhi. Il gesso che
avevo tra le dita il giorno in cui ho finito di fare lezione, il
pomeriggio in cui sono diventato polvere io stesso. Ho sbriciolato la
mia ultima equazione in classe il 17 ottobre del 1953, il giorno prima
del mio cinquantatreesimo compleanno, simmetria quasi perfetta. Con
l'immancabile sigaretta nella mano, sono rimasto ancorato alle piccole
consuetudini fino all’ultimo. Le nostre vite sono linee continue ed
orientabili nello spaziotempo; nel cronotopo, come lo chiamavamo negli
anni trenta, come lo chiamò per la prima volta Hermann Minkowski
nel 1908. Ma sono linee finite il cui bordo non è determinabile, se
non approssimativamente; due punti di accumulazione che racchiudono il
nostro tempo . Nel passato la nascita, minuscolo big bang personale;
nel futuro la morte, creatrice di polvere. Spaventosi confini di
vertigine entrambi; inevitabili, complementari e, nel mio caso, quasi
simmetrici. Per un giorno.

Sono polvere, ma non lo sono sempre stato.

Nel breve tempo in cui mi avete chiamato Zeno, anche io, come voi, ho
vissuto. Anche io, come voi, sono stato in Arcadia, come i pastori del
quadro di Paussin che tanto amai da ragazzo. Adesso quei pastori siete
voi, voi che ancora respirate questi corridoi, queste aule, questi
luoghi che ancora, a modo loro, mi ospitano. Prima di diventare
polvere ho visto cose meravigliose, ne ho ricordo e memoria, anche
qui, anche adesso. Con la matematica, per la matematica, attraverso la
matematica ho visto un orizzonte che è riservato a pochi viaggiatori.

“Sul campo metrico di Weyl nel microcosmo”, questo il titolo della mia
tesi di laurea. Milano, 1931, nono anno dell’era fascista. Sulla
copertina sbiadita dal tempo si vede ancora quel EF vergato a
mano. Una tesi ardita, un tentativo importante dice il mio maestro,
Bruno Finzi. Di soli tre anni più vecchio di me, è appena diventato
titolare di cattedra all’Università. E lui a indirizzarmi verso questa
tesi, elogiando il mio lavoro. Per incoraggiamento, o per speranza che
qualcuno possa seguire le sue intuizioni. Sono gli anni d’oro della
fisica moderna, ogni nostro passo sembra aprire strade impensabili,
impensabili risultati. Il campo metrico che compare nel titolo è una
intuizione di Einstein e il nome di Einstein compare (nel maiuscolo
incerto della macchina da scrivere) subito, nelle prime righe. Il
padre di tutto quello che stiamo provando, tentando, immaginando, di
ogni nostra intuizione. Ancora al suo posto a Berlino, per poco. Sono
anni veloci, sono anni terribili, ombre di inquietudine si stendono
sull’Europa. Proprio nel 1931, mentre mi laureo, Einstein scrive al
ministro italiano della Giustizia, Alfredo Rocco sull’imposizione di
giuramento di fedeltà al partito fascista a tutti gli accademici
d’Italia. E’ necessaria questa umiliazione? Einstein rimane generico
nella lettera, ma sta pensando a Tullio Levi-Civita, il grande
matematico italiano che ha salvato, insieme a Emmy Noether, la teoria
della relatività generale dalle sue contraddizioni matematiche e a cui
Einstein è particolarmente legato per stima e riconoscenza. Nessuna
risposta dal ministro. Milano non è Berlino, abbiamo giurato quasi
tutti, io continuo a pensare alla mia tesi.

Il campo metrico che
descrive gli effetti della gravità sulla geometria dello spazio e del
tempo è un’idea di Einstein, ma non è il suo nome che compare nel
titolo. Weyl ha modificato, ampliato e generalizzato le idee di
Einstein per includere l’elettromagnetismo nelle equazioni del campo,
per unificarlo con la gravitazione ed ottenere una teoria
universale. Abbraccio subito quell’idea, la faccio mia, la esploro,
non posso sapere che è un vicolo chiuso, che già in quegli anni sia
Einstein che lo stesso Weyl nutrono dubbi su questa strada. Ma
l’approccio sembra buono ed io provo una via ancora più radicale:
portare l’unificazione nel microcosmo, nel regno incerto della
nascente fisica quantistica. Vado avanti, segno il terreno; Finzi ha
tracciato una direzione, ma sono io che ho camminato, che ho fatto i
calcoli, che ho avanzato nuove ipotesi, non lui. Non lui che nel 1932
partecipa al Convegno dei Matematica Internazionale a Zurigo, un
evento importante, la riunificazione della comunità scientifica dopo
le divisioni dovute alla grande guerra. Ascolta la conferenza di Emmy
Noether, prima donna invitata a parlare ad una sessione
plenaria. Bruno parla davanti alle migliori menti matematiche
dell’epoca, si confronta in quella occasione con lo stesso Weyl. Ma
parlano di altro, presumo; io non sono andato a Zurigo, l’idea
dell’unificazione nel microcosmo la coltivo ormai solo io, a
Milano. Come si concilia lo spaziotempo regolare, continuo,
infinitamente derivabile di Einstein (il cronotopo, sono affezionato a
questo termine ormai desueto) con la natura discontinua del mondo
quantistico? Il problema diventa ossessione in quegli anni e lo sarà
per molti nei decenni successivi. Ne parlo nel gruppo di lavoro
riunito intorno a Finzi e al Seminario Matematico e Fisico di Milano
dove nel ‘32 faccio parto del comitato direttivo. Con Radici, con
Rota, con Rossi. Con Pastori, l’astro nascente della matematica
tensoriale; sarà lei a collaborare con Bruno per anni, sarà lei ad
ereditare moralmente e matematicamente la ricerca sul calcolo
tensoriale, un filo che la lega ai più grandi matematici, Tullio
Levi-Civita in testa. Quando verrà cacciato dall’università in quanto
ebreo, Maria gli scriverà una bellissima lettera. Ma adesso, nel 1931,
a Milano, anche con lei mi confronto. Fino a sera, oltre la sera,
parlo della mia idea nascente.

Sono in Arcadia, la mia personale
Arcadia matematica. E scrivo. Due memorie importanti, 1932 e 1933;
sempre con la conversione in era fascista, scritta in numero
romano. Ma non più a mano o con la macchina da scrivere, come per la
tesi di laurea; questa volta la dicitura è stampata vicino
all’intestazione della Regia Accademia Nazionale dei Lincei. Ho
proposto una nuova struttura dello spaziotempo, l’ho chiamato fibrato,
come se fosse un tessuto. Da lontano sembra lo stesso spaziotempo di
Einstein e Weyl, una varietà quadrimensionale continua; ma da vicino
diventa altro, emerge la sua natura quantistica, indeterminata e
indeterminabile. Credo sia la strada giusta, ho usato quella che oggi
chiamereste geometria non commutativa. Indago questa nuova struttura,
cerco di capire se sia connessa, se ci siano dei buchi. Parlando
dell’universo proprio in quegli anni Borges scrive: “abbiamo ammesso
nella sua architettura tenui ed eterni interstizi di assurdità per
sapere che è falso”. Ecco, a Milano, in quei pochi e rapidissimi anni,
ho ipotizzato, studiato, esplorato interstizi di assurdità nella
struttura intima dello spazio e del tempo. La mia personale Arcadia.

Nel 1933 Hitler sale al potere. Einstein e Weyl, che riempiono le mie
pagine, si spostano a Princeton per non tornare mai più in Europa. Non
è ancora arrivata l’etichetta di fisica ebrea, i miei lavori sono
passati in tempo prima della censura. Ma mi sono fermato. Nel 1933 mi
fermo. In ufficio ho una pila di copie dei miei articoli, le ho fatte
stampare per distribuirle ai convegni, per mandarle, come si usa, ad
altri studiosi, a qualcuno che possa capire questa idea di spaziotempo
come tessuto non commutativo. Sono firmati a mano, con pennino e
inchiostro: “Per omaggio devotamente offre l’autore,
Pycha”. Devotamente offro. Rimangono con me. Non provo tristezza, non
ho rimpianti. Et in Arcadia ego. C’ero, ci sono stato. Ancora la
malinconia dei pastori nel quadro di Poussin. Perché ho smesso?
Indeterminazione.

Passano due anni, la leva militare, e poi, nel
1935, passo il concorso a cattedra per i Licei Scientifici del
regno. Un salto temporale, un salto quantistico. A Udine, al Regio
Liceo Scientifico Giovanni Marinelli, trovo un altro tipo di universo,
un nuovo fibrato non meno misterioso. Invece delle geometrie non
commutative, al posto dei tensori, mi ritrovo tra banchi, lavagne e la
necessità di spiegare la fisica e la matematica dalle basi. La
bellezza dello stare in classe diventa quotidiana. Anche qui c’è una
trama nascosta, un tessuto non visto, anche qui inizio a costruire la
mia personale visione; seduto alla cattedra provo un nuovo tipo di
unificazione, studenti e studentesse sono un cronotopo vastissimo dove
cercare interstizi eterni.

Un salto, ancora uno, l’ultimo. La guerra
è finita, Udine si srotola tra le montagne e una pianura discontinua,
un altro fibrato, un cronotopo immutabile. Non scrivo più di fisica o
matematica, i miei lavori con dedica scritta a mano sono in qualche
scaffale della biblioteca del Marinelli in attesa della polvere
(ancora lei), Milano sembra lontana, a volte mi manca la mia piccola
Ortisei. Ho pubblicato un libro nel 1951, poche copie, una riflessione
epistemologica sulla scienza da cui però mi sento ormai
lontano. “Razionalità e Realtà”, un nuovo tentativo di ricostruire, di
ricostruirmi. Da qualche parte, nei meandri del Ministero, ce n’è una
copia che ho spedito per il Premio per le Scienze Filosofiche del
Presidente della Repubblica, “classe di scienze morali”, così dice la
dicitura. Lo ha vinto Gaetano Capone-Braga e la copia non me l’hanno
restituita.

Tutto mi avvicina al mio ultimo punto di
accumulazione. Il quadro di Poussin sbiadisce, prende forma un altro
quadro, del Guercino, di poco anteriore. Et in Arcadia ego; cambia
però il soggetto, adesso a parlare non è il ricordo di un tempo
migliore, è la morte. Anche in Arcadia il tempo termina, persino in
questa terra ideale la linea spaziotemporale ha un’estensione
finita. Alla malinconia del passato subentra la fredda verità che ci
rende umani. Spietatamente umani.

Lo spaziotempo conserva il suo
segreto, almeno per me. Ho vissuto in Arcadia? Posso conservarne il
ricordo anche ora che parlo da solo nei corridoi di questa scuola,
anche ora che osservo le lavagne dall’altro lato? O è della morte
l’ultima parola, il suo dominio sui ricordi, la vera e unica Arcadia?
Guercino con il suo memento mori o Poussin con la malinconica
rievocazione di una vita passata? Ha importanza scegliere? Non credo,
forse possiamo lasciare ancora una volta indeterminata la risposta.

Sono polvere, anche voi lo sarete. Ma di polvere è fatto l’universo e
il suo inconoscibile tessuto. Averlo intravisto è il senso di quella
minuscola porzione di spaziotempo che qualcuno chiamò, con affetto,
Zeno Pycha.

{{< figure src="/ox-hugo/pycha.png" >}}

Nota.

Ringrazio la collega Angela Schinella per avermi chiesto, in occasione
dei 100 anni del nostro Liceo, di scrivere questo breve ritratto di
Zeno Pycha, professore di Matematica e Fisica al Marinelli dal 1935
al 1955. Ringrazio anche Anna Tomasella per avermi aperto gli scaffali
polverosi della biblioteca storica del Marinelli ed avermi fatto
ritrovare alcuni scritti di Pycha (firmati con la sua sottile grafia
da pennino d’altri tempi). In un primo momento avevo pensato di
costruirne un breve profilo biografico e scientifico, ma il collega e
amico Francesco De Stefano mi ha preceduto di circa 10 anni avendo
scritto un bellissimo ricordo di Pycha nell’annuario del novantesimo
del Marinelli (rimando a tale articolo per ulteriori notizie sulla sua
vita e sulla sua breve ma intensa produzione scientifica). Ho quindi
preferito impostare il ritratto su un registro diverso nella speranza
di incuriosire e spingere ad ulteriori, personali esplorazioni. Mi
sono servito delle poche fonti a mia disposizione, per il resto ho
immaginato; mi scuso per ogni eventuale distorsione.

Il titolo e
l’idea di fondo vengono dalla lettura di un saggio di Erwin Panofsky
sull’opera del pittore Poussin e sull’indistricabile connessione tra
memoria, malinconia e permanenza che la matematica (e in parte la
poesia) rivela appieno.

---
