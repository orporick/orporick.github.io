---
layout: post
title: "Lettera dal bordo di un'altra dimensione"
published: true
tags: [fisica]
categories: Lettere
---

Caro F, rispondo con un po' di ritardo alla tua lettera, il tempo ha ultimamente percorsi inconsueti. 
Riassumendo (e dunque banalizzando, me ne scuso) la tua domanda, dopo quanto abbiamo visto in 
classe mi chiedi se sia possibile immaginare un mondo con più di tre dimensioni spaziali. 
Non è semplice rispondere e sicuramente non basta la porzione limitata di spaziotempo che una
lettera riesce a delimitare, ma provo. Per
rispondere alla tua domanda, almeno parzialmente e per quel poco che posso,
credo sia giusto però fare una piccola premessa su cosa si intenda per dimensione in
fisica e distinguere prima di tutto le dimensioni di spazi matematici
astratti usati nei modelli fisici dalle dimensioni spaziali (o temporali)
dell'universo in cui viviamo. Conviene fare un esempio: per determinare la
posizione di un oggetto possiamo specificare $3$ coordinate spaziali avendo cura di scegliere un
opportuno sistema a cui riferirle. Se vogliamo descrivere due corpi, abbiamo bisogno di due punti
nello spazio tridimensionale, ovvero due terne di valori; a volte è più utile considerare uno spazio a
$6$ dimensioni (in questo caso) e descrivere la coppia di oggetti come un unico
punto di questo spazio astratto. In generale se ho $N$ corpi possiamo
rappresentare tutte le loro posizioni o come $N$ punti in uno spazio
tridimensionale o come un unico punto in uno spazio di dimensione $3N$. 
Un altro esempio è dato dalla descrizione di un corpo in movimento; è possibile
infatti rappresentare in un unico spazio non solo la posizione, ma anche le tre
componenti della velocità di un corpo lungo i tre assi spaziali. In questo modo
usando un punto in uno spazio a $6$ dimensioni è possibile rappresentare sia la
posizione che la velocità di un corpo (questo spazio prende il nome di *spazio delle fasi*).
In questi casi, ed in molti altri usati quotidianamente in fisica, gli spazi a dimensioni maggiori 
di $3$ non rappresentano lo spazio "reale"
(qualsiasi cosa questo voglia dire) in cui viviamo, ma sono spazi matematici
astratti che usiamo per rappresentare la situazione fisica in modo conveniente.

Al di là di questo uso tecnico di spazi matematici multidimensionali, la domanda è se ci sia la
possibilità in fisica di avere teorie con dimensioni spaziali fisiche maggiori di 3.  Prima di
discutere brevemente un paio di tali teorie fisiche, chiediamoci come sia possibile determinare il
numero di dimensioni spaziali. Una risposta banale potrebbe essere "basta contare quante coordinate
indipendenti servono per determinare la posizione spaziale di un punto". Da questo punto di vista le
tre dimensioni corrispondono agli intuitivi gradi di libertà con cui possiamo spostarci nello spazio
(avanti/indietro, destra/sinistra, alto/basso, per esempio). Un modo un po' più formale per definire
il numero di dimensioni di uno spazio è dato dalla seguente procedura (trovi questa descrizione nel
[monumentale volume di Misner, Taylor e Wheeler](https://www.amazon.it/Gravitation-Charles-W-Misner/dp/0716703440); tale procedura funziona solo per spazi di un certo
tipo in cui sia definita una distanza opportuna, ma non è questo il luogo per complicare il
discorso): immaginiamo di essere in uno spazio con una sola dimensione, prendiamo un punto $P$ e
cerchiamo tutti i punti dello spazio che hanno una data distanza da $P$, diciamo $r$, chiamando
questo insieme $S$. Dovrebbe essere abbastanza facile rendersi conto che in questo caso $S$ è costituito
solo da due punti.  Immaginiamo invece di essere in uno spazio a $2$ dimensioni; questa volta $S$
sarà un cerchio e quindi, se ripeto la procedura su $S$ stesso, risulterà ad una dimensione. In
pratica si intuisce una procedura iterativa di questo tipo: dato lo spazio in cui ci troviamo
scegliamo un punto $P$ e consideriamo tutti i punti dello spazio che hanno distanza $r$ da $P$,
chiamando tale spazio $S$. Se $S$ è costituito da due soli punti ci fermiamo, altrimenti ripetiamo
la costruzione a partire da $S$. Il numero di volte che ripetiamo la
procedura rappresenta la dimensione dello spazio. Questa definizione di dimensione è intrinseca, 
cioè non fa uso di sistemi di coordinate.

Bene, dopo aver chiarito cosa si intenda per dimensione di uno spazio possiamo
parlare di alcune teorie fisiche che prevedono più di tre dimensioni spaziali.
Questa mia breve storia inizia nel 1919 quando il matematico Theodor Kaluza invia ad Albert Einstein 
una nota che contiene una teoria unificata di gravità ed elettromagnetismo. Tale
articolo si inserisce in una tradizione appena emersa in quegli anni (e che caratterizzerà bene o
male la ricerca teorica in fisica fino ai giorni nostri), la ricerca di una teoria che possa unificare in
un unico sistema tutte le forze conosciute. Ricordiamo che all'epoca le due grandi forze
conosciute e studiate  erano la gravità e l'elettromagnetismo: la prima brillantemente descritta pochi anni
prima da Einstein con la sua Relatività Generale (1915), la seconda descritta
dalla teoria ottocentesca di Maxwell. Prima di Kaluza vi furono diversi tentativi di
unificazione di queste due forze (non dimentichiamo che all'epoca queste erano
le uniche due interazioni conosciute, le forze nucleari dovevano ancora essere
scoperte); ricordiamo, tra i tanti, i nomi di Weyl e Nordström. Ma i tentativi erano stati
fatti nel contesto della relatività di Einstein, ovvero in uno spaziotempo a
$4$ dimensioni, $3$ spaziali ed una temporale. L'idea innovativa del 1919 di
Kaluza è di abbandonare questo vincolo e di proporre una teoria geometrica
(nello spirito della teoria di Einstein), ma in $5$ dimensioni, $4$ spaziali ed
una temporale. L'uso di questa *extradimensione* per ottenere l'unificazione
è complicato, ma Kaluza perviene ad una teoria apparentemente coerente. Nonostante alcune lettere in
cui Einstein sembra apprezzare la teoria, egli
comunica l'articolo di Kaluza all'Accademia di Prussia solo nel 1921: come mai
due anni e mezzo dopo aver ricevuto l'articolo? Il motivo non è certo, e si
sono fatte alcune ipotesi tra cui la lenta ripresa dell'economia tedesca dopo la sconfitta della I
guerra mondiale che ebbe un impatto anche sulle pubblicazioni scientifiche; la carta era diventata
un bene raro. L'ipotesi più probabile è però che il ritardo sia dovuto
alla perplessità di Einstein su una teoria che, per quanto elegante, presenta una
dimensione spaziale in più assolutamente non osservata nell'esperienza comune.

La teoria, dopo un primo momento di entusiasmo da parte dello stesso Einstein, 
sembra non funzionare; in particolare Einstein e
collaboratori dimostrano che la teoria non prevede l'esistenza di una soluzione
nel vuoto identificabile con l'elettrone, mancanza giudicata grave per una
teoria unificata di gravità ed elettromagnetismo. Inoltre, come già ricordato,
c'è il problema di giustificare la non osservabilità della quinta dimensione.
Terzo fondamentale problema, l'aggiunta di una dimensione spaziale permette di
descrivere contemporaneamente il campo gravitazionale e quello elettromagnetico,
a patto però di introdurre un ulteriore campo scalare la cui natura sfugge alle
interpretazioni dell'epoca e non risulta compatibile con gli esperimenti.

La teoria di uno spazio quadrimensionale rimane in sospeso fino al 1926 quando
il fisico Oskar Klein, arrivato a risultati simili in modo autonomo, pubblica un importante lavoro in cui risolve alcuni
problemi della teoria di Kaluza e migliora l'impianto matematico e fisico. Prima
di tutto Klein propone un meccanismo di compattificazione della quinta
dimensione; semplificando, invece di immaginare una ulteriore dimensione
spaziale che si sviluppa all'infinito come su una retta, Klein propone di far
ripiegare la quarta dimensione su un cerchio; con alcuni calcoli che coinvolgono
anche la nascente meccanica quantistica, Klein riesce a dimostrare che il campo
scalare aggiuntivo diventa essenzialmente irrilevante e la teoria
è coerente con una carica elettrica minima (quantizzazione della carica) pur di
considerare la quarta dimensione spaziale ripiegata su un raggio di $0.8\cdot
10^{-30}$ cm, un valore piccolissimo. Dunque non solo la teoria spiega la
quantizzazione della carica elettrica, ma prevede una quarta dimensione spaziale
talmente
piccola da non essere praticamente osservabile, giustificando così la nostra
percezione di vivere in una realtà con sole tre dimensioni spaziali.

Nonostante i meriti del lavoro di Kaluza e Klein e l'eleganza
concettuale dell'idea, presto la teoria verrà abbandonata; lo stesso Einstein,
dopo alcuni ulteriori tentativi negli anni successivi di usare uno spaziotempo
a 5 dimensioni, abbandonerà l'idea delle extradimensioni spaziali e seguirà la
sua ricerca verso l'unificazione (mai raggiunta) attraverso altre strade e
usando un normale spaziotempo a $4$ dimensioni.

L'idea delle extradimensioni spaziali però non muore; la teoria delle stringhe,
nata intorno agli anni '60, che propone di sostituire all'idea di particelle
puntiformi oggetti a dimensioni maggiori (stringhe di dimensione uno o, più in
generale, membrane a più dimensioni) recupererà l'idea di estendere lo spazio a
dimensioni maggiori di tre. Senza entrare in dettagli (di cui peraltro non sono esperto, ma semplice
spettatore curioso), la teoria delle stringhe
fissa in modo vincolante il numero di dimensioni necessarie
per funzionare (a differenza delle teorie classiche dove il numero di dimensioni
è postulato). A seconda dei modelli (non vi è un'unica teoria delle stringhe) si
ha la richiesta che lo spaziotempo sia costituto da più di $4$ dimensioni spaziotemporali; 
da $26$ per la teoria cosiddetta *bosonica* a
$10$ per i modelli più recenti. Esiste dunque il problema di giustificare, anche
in questo caso, l'apparente osservabilità  di sole $4$ dimensioni spaziotemporali
nell'universo in cui viviamo. Ecco che l'idea di Klein di compattificazione delle extradimensioni
torna a farsi sentire; le $6$ dimensioni spaziali extra che servono
alla teoria delle stringhe sono compattate in uno spazio particolare
(tecnicamente è uno spazio di Calabi-Yau a tre dimensioni complesse) che a causa
della sua natura non è direttamente osservabile. L'uso delle extradimensioni è
motivato in modo analogo alle originali intenzioni di Kaluza e Klein,
l'unificazione delle leggi di natura; in questo caso però si tratta di unificare
non più solo la gravità con l'elettromagnetismo, ma tutto il modello standard
delle interazioni fondamentali che ha ampliato enormemente il panorama della
Fisica da quel lontano 1919 ad oggi.

Bisogna dire che dopo un grande periodo di aspettative, oggi la teoria delle stringhe sembra aver
perso sostegno nella comunità scientifica, anche se al momento è ancora uno dei rami della
fisica teorica più dibattuti ed attivi. Qui però mi fermo perché rischio di entrare in un campo che
non è mio. 

So di essere stato incompleto e vago nella migliore delle ipotesi, ma non potevo lasciare in sospeso
la tua gentile domanda. Alcune delle cose che ti ho scritto le rivedremo in quinta quando spero di
mostrarvi un po' di fisica moderna; per il resto puoi sicuramente approfondire per conto tuo. In
particolare ti consiglio il bel libro di Pais, ["Sottile è il
signore"](https://www.bollatiboringhieri.it/libri/abraham-pais-einstein-sottile-e-il-signore-9788833922911/)
che ha un paragrafo dedicato a Kaluza-Klein (oltre ad essere un meraviglioso ed insostituibile
ritratto scientifico di Einstein).  Inoltre sul [sito di Princeton dei collected
papers](https://einsteinpapers.press.princeton.edu/) trovi quasi tutte le lettere tra Einstein e
Kaluza e Klein; una lettura non semplice, ma affascinante. Ti consiglio infine il [bel libro di Lee
Smolin](https://www.einaudi.it/catalogo-libri/scienze/fisica-e-astronomia/luniverso-senza-stringhe-lee-smolin-9788806170172/)
(sono di parte avendolo conosciuto in gioventù) che pur non recentissimo fornisce spunti
interessanti sulla teoria delle stringhe (e sul funzionamento della comunità scientifica), ed il più
recente [libro di Penrose](https://rizzoli.rizzolilibri.it/libri/numeri-teoremi-minotauri/).


Un caro saluto, prof.


