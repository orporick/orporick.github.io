---
layout: post
title: "Per una diversa valutazione"
description: ""
category: Didattica 
tags: [valutazione]
---

Da quando ho iniziato ad insegnare (non molto, confesso), uno degli
ostacoli maggiori alla serenità del mio mestiere è la valutazione. Ho
maturato, in questi ultimi anni, un'idea abbastanza precisa di quello
che io vorrei, idea che non coincide in linea di massima con l'usuale
e storico modello valutativo della scuola italiana. Convinto che ad un
insegnante si richieda anche il coraggio di scegliere con decisione i
propri percorsi, pur mantenendoli all'interno delle norme vigenti, ho
deciso quindi di proporre nelle mie classi un modello diverso di
valutazione. È una proposta e come tale ho necessità di sperimentarla
e provarla. Inoltre ci sono diversi punti aperti a cui ancora non so
dare una risposta certa e che solo una discussione ampia e aperta con
gli studenti (e perché no anche con i colleghi) potrà in qualche modo
aiutarmi a definire. Può darsi che alla fine questa proposta risulti
inefficace per lo scopo educativo che si propone, ma è comunque una
partenza per cercare un nuovo punto di equilibrio.

Parto da alcuni punti per me importanti:

1. in molti casi (lascio aperta ogni possibilità interpretativa ad un
   quantificatore così generale) la valutazione è il motore principale
   che spinge lo studente allo studio. Il risultato finale, sia in
   positivo che in negativo, racchiude spesso l'interezza del
   percorso. Sono convinto che questo sia in buona parte sbagliato; il
   momento valutativo è sicuramente un punto importante del percorso
   scolastico, ma va inteso per quel che è, un momento di verifica
   (con ampia possibilità di errori) che deve essere di supporto al
   raggiungimento degli obiettivi formativi, non sostituirvisi. Sono
   convinto che qualsiasi strategia che depotenzi la valutazione per
   valorizzare i contenuti culturali e le competenze sia da
   perseguire.
2. Le valutazioni sono spesso vissute con ansia dagli studenti, ansia
   che credo sia in gran parte di ostacolo al processo educativo. Un
   conto è abituare i ragazzi a confrontarsi con i propri limiti,
   affrontando anche difficoltà importanti, un altro conto è far
   crescere in loro frustrazioni e senso di inadeguatezza che ha come
   unico risultato, spesso, l'allontanamento dello studente dalla
   materia. La valutazione deve essere vissuta con serietà, non con
   severità. Deve portare ad un impegno, non ad una corsa ad
   ostacoli. Deve incentivare la voglia di migliorarsi dello studente,
   non creare una continua incertezza.
3. Lo studente particolarmente motivato (per indole, passione o fato)
   avrà comunque risultati brillanti qualunque sistema valutativo si
   decida di usare (tranne rari casi). Il problema è a mio avviso in
   quegli studenti (e sono tanti) che potrebbero lavorare bene su una
   materia, ma che sono in qualche modo dissuasi dai risultati. È
   scontato per tutti che sia importantissimo recuperare allo studio
   chi ha difficoltà, e non è possibile farlo, secondo me, facendogli
   vivere il percorso educativo come una continua rincorsa in salita
   (la corsa al ``6'').
4. Quando uno studente mi chiede in un compito cosa deve fare per
   arrivare alla sufficienza, mi sento di aver perso in partenza. Non
   mi arrabbio con lui, perché è sicuramente umano da parte sua porre
   la domanda. Mi arrabbio con un sistema che lo ha portato a
   ritenere, di una verifica, importante il raggiungimento del 6 e non
   lo svolgimento della verifica stessa. 

Personalmente ritengo che gran parte di questi problemi derivi da un
sistema con un numero di livelli molto alto (da 0 a 10 come
minimo, ma a cui poi si aggiungono tutti i vari voti intermedi) e con
il risultato che spesso (non sempre) è associato ad una media. Usare
la media secca dei voti significa costringe lo studente ad un continuo
gioco di equilibrio in cui uno o due scivoloni possono compromettere
il risultato finale (e quindi la voglia dello studente di rimettersi
in gioco con quella materia). Inizialmente avevo pensato ad un sistema
a crediti in cui lo studente può sommare valutazioni fino al
raggiungimento ritenuto da lui e dall'insegnante adeguato. Non sono
però riuscito a formulare un tale sistema in modo preciso ed ho quindi
deciso di provare una strada che si discosti apparentemente poco dal modello
standard, ma che ne cambia la filosofia di fondo in modo radicale.


Dunque, nel tentativo di costruire un metodo di valutazione che possa in
qualche modo aiutare i ragazzi a percepire il loro livello di
apprendimento senza immotivate ansie e che lasci ampio spazio agli
aspetti formativi e culturali di una materia, ovvero uno strumento che
sia tale per il dialogo educativo e non vi si sostituisca,
faccio la seguente proposta operativa (i numeri delle prove che qui
riporto sono pensati per il corso di matematica a titolo
esemplificativo dell'idea portante di questa proposta).

* Le prove (scritte, orali, relazioni etc) non devono essere basate
  sul "fai almeno questo per arrivare al 6". Le prove, per quanto
  possibile, devono dare ampio margine allo studente di esprimere ciò
  che ha appreso indipendentemente dalla valutazione che poi io
  darò. La prova deve quindi essere valutata non solo nella quantità e
  nella correttezza delle parti svolte, ma anche sul come sono svolte,
  su criteri anche di eleganza, intuizione, divertimento, sfida,
  accettazione dei propri limiti. Una valutazione quindi complessiva
  che non sia la somma di punti assegnati agli esercizi. Un modello di
  questo tipo è peraltro già in uso nella prova scritta di matematica
  dell'Esame di Stato Conclusivo del Liceo Scientifico. Non ho una
  ricetta definitiva in tal senso, ma questo punto richiederà molto
  lavoro preparatorio in classe che mi impegno a fare e condividere
  con gli studenti.
* Le prove non devono essere settoriali, ma cumulative, nel senso che
  man mano che si svolgono nuovi argomenti questi confluiscono nelle
  prove senza che gli argomenti già svolti ne escano. Questo per
  evitare che passato un certo periodo un argomento diventi
  ininfluente. So che questo rende la preparazione delle prove più
  complessa e soprattutto getta nello sconforto lo studente abituato a
  chiedere "Cosa c'è nella verifica?" che si vedrà rispondere
  "tutto". Ma credo fortemente nel valore dell'unità di una materia e
  disconosco lo smembramento (comodo per tutti) in sottoargomenti
  indipendnenti. Anche questo è un punto che richiederà molto lavoro
  con i ragazzi.
* I voti che darò alle prove (scritte, orali, relazioni etc) sono solo
  voti positivi e sono cinque, ovvero i valori interi da 6
  a 10. Cinque livelli di valutazione positiva mi sembrano sufficienti
  senza necessità di introdurre mezzi voti, quarti di voto, voti
  intermedi, più, meno, asterischi etc.
* Una prova può risultare insufficiente; in tal caso non viene
  assegnato alcun voto alla prova.
* Sia le prove valutate che quelle insufficienti sono ampiamente
  discusse con lo studente, in modo che sia chiaro il motivo della
  valutazione e sia possibile apprendere dalla prova stessa.
* Nel primo quadrimestre vengono svolte 4 prove istituzionali tra
  scritti, test o altro. Lo studente ha la possibilità di concordare
  ulteriori prove (interrogazioni) gestendo i tempi in accordo con il
  docente fino ad un massimo di ulteriori 2 prove (per un totale
  massimo di 6 prove per uno studente).
* Alla fine del primo quadrimestre si considera la media dei tre voti
  più alti ottenuti dallo studente. Se non ci sono almeno tre voti
  (quindi non ci sono almeno tre prove valutate sufficienti), il primo
  quadrimestre viene valutato insufficiente. La media viene
  arrotondata per eccesso o per difetto a discrezione totale
  dell'insegnante (che si prende quindi la responsabilità di valutare
  lo studente usando anche la propria professionalità e non solo la
  calcolatrice).
* Nel secondo quadrimestre vengono svolte 4 prove istituzionali tra
  scritti, test o altro. Lo studente ha la possibilità di concordare
  ulteriori prove (interrogazioni) gestendo i tempi in accordo con il
  docente fino ad un massimo di ulteriori 2 prove (per un totale
  massimo di 6 prove per uno studente). Lo studente può usare anche il
  voto finale del primo quadrimestre (se c'è) come prova.
* Alla fine del secondo quadrimestre si considera la media dei quattro
  voti più alti ottenuti dallo studente, eventualmente utilizzando
  anche il voto complessivo del primo quadrimestre. Tale media,
  arrotondata a discrezione dell'insegnante, costituisce il voto
  finale. Se non ci sono quattro voti sufficienti su cui calcolare la
  media, il giudizio è sospeso a settembre.

I vantaggi di questo metodo sono a mio avviso i seguenti:

1. c'è ampio margine per lo studente di rimediare ad eventuali prove
   negative.
2. La possibilità di scegliere i voti più alti permette di non
   considerare una prova negativa come una macchia indelebile
   (quello che io chiamo **principio di redenzione**).
3. Il primo quadrimestre ha un peso nella valutazione finale.
4. La valutazione è sempre positiva, quindi tende a rafforzare
   l'autostima dello studente.

Un ultimo, importante, commento. Un metodo valutativo, qualunque esso
sia, è solo un metodo. Un insieme di regole, più o meno sensate, non
possono sostituirsi al continuo, incessante, interessante, stancante,
appassionante sforzo che quotidianamente dobbiamo impegnare in classe
per motivare lo studente allo studio ed alla comprensione della nostra
materia. Nessun sistema deve essere rigido, nessuna calcolatrice per
il calcolo di una media deve mettersi al posto dell'insegnante nel
momento della valutazione. Un metodo, anche numerico e dettagliato,
deve essere di supporto, deve indicare, suggerire. Ma alla fine è
l'insegnante che si assume la responsabilità del giudizio. Non è
questione di arbitrio, ma è l'espressione finale della nostra
professionalità. Nella mia limitata esperienza nessuno studente può
scambiare una valutazione, anche errata, per un atto arbitrario se può
scorgere dietro il quotidiano lavoro dell'insegnante la ricerca
continua e sincera di un terreno di dialogo condiviso.

