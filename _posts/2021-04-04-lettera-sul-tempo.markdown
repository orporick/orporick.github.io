---
layout: post
title: "Lettera ad un figlio sul tempo"
published: true
tags: [fisica]
categories: Lettere
---

<div class="right"><i>
[...]
Uno spazio di tempo<br>
lungo alcuni minuti<br>
largo cinquantott'anni.<br></i>
<b>Tomas Tranströmer</b>
</div>

<br>
<hr class="style-eight">
<br>


Caro Francesco, ti scrivo questa breve lettera dopo un silenzio durato
mesi che sembrano anni. Mai come in questo periodo il tempo è sembrato
inessenziale e forse anche per questo ho deciso di riprendere il
discorso che avevamo iniziato sulla relatività. In una [mia precedente lettera](http://orporick.github.io/lettere/2020/01/17/lettera-ad-un-figlio-su-un-idea/), se ricordi, abbiamo parlato delle necessità storiche e
logiche che portarono Einstein a rivedere alcuni concetti fondamentali
come il tempo, lo spazio, il concetto di simultaneità. Vorrei quindi
provare a mostrarti in modo semplice e non tecnico un ragionamento che
ci porterà nel cuore del problema del tempo. Non pretendo di fare
molto in questa tardiva lettera piena di scarabocchi, ma l'intento è
di farti vedere come partendo da alcune ipotesi e seguendo un
ragionamento logico (anche se non eccessivamente formalizzato), sia
una conseguenza naturale e obbligata rivedere la nostra idea ingenua
di tempo. Prometto che utilizzerò pochissima matematica.

Il punto di partenza sono i due postulati che Einstein enuncia nel suo
[articolo del
1905](https://einsteinpapers.press.princeton.edu/vol2-trans/154) e che riporto parafrasandoli leggermente

- **P1:** le leggi della fisica sono le stesse in tutti i sistemi di
    riferimento inerziali[^1]. 
- **P2:** la velocità della luce nel vuoto  è la stessa in tutti i sistemi di
    riferimento inerziali indipendentemente da come la luce viene
    generata o rilevata.

Per aiutarci nei ragionamenti successivi farò uso di alcuni diagrammi
spaziotemporali in due dimensioni (per semplificare) in cui lo spazio
è riportato orizzontalmente e il tempo verticalmente. Sottolineo però
da subito che tali diagrammi avranno solo il valore di una guida al
ragionamento, non userò alcuna proprietà geometrica del piano su cui
vengono disegnati. Se avrò modo mi piacerebbe scriverti una futura
lettera in cui esplicitare il discorso dal punto di vista geometrico,
ma in questa semplice introduzione all'argomento mi basta solo avere
un ausilio visuale.

Un esempio di diagramma spaziotemporale è il seguente:

<p align="center"> 
<img width="600" src="{{ site.url }}/images/tempo1.jpg">
</p>

Sono rappresentati tre osservatori inerziali con tre rette etichettate
con i numeri $1$, $2$ e $3$. Prendono il nome di *linee d'universo*
degli osservatori e per quelli inerziali si usa disegnarle come rette.
Devi immaginare che ogni punto del piano rappresenta un *evento*,
ovvero una particolare posizione nello spazio ad un determinato tempo.
Non volendo introdurre però pregiudizi sulla natura del tempo (in
fondo è proprio lo scopo di questa lettera metterne in discussione la
nostra visione quotidiana) ipotizziamo solo che ogni osservatore
inerziale disponga di un orologio arbitrariamente preciso con cui può
misurare il tempo e che tutti gli orologi siano equivalenti. Nel
diagramma noterai che gli osservatori $1$ e $2$ sono rappresentati da
rette parallele. Questo vuol dire che non si incontreranno mai e
quindi possiamo ipotizzare che siano fermi uno rispetto all'altro o,
che è equivalente, che abbiano una velocità relativa nulla.
L'osservatore $3$ invece, ad un certo tempo si trova a sinistra di
entrambi, poi incontra l'osservatore $1$ (evento A) e passa alla sua
destra, poi incontra l'osservatore $2$ (evento B) e passa alla sua
destra. In definitiva possiamo dire che l'osservatore $3$ è in moto
rispetto agli altri due osservatori e tra gli eventi A e B si
allontana da $1$ e si avvicina a $2$. Spero che con questo esempio ti
sia chiaro l'uso dei diagrammi, come vedrai tra un attimo sono molto
utili. Noterai infine che non ho fatto alcuna ipotesi su quale sia la
velocità di $2$ rispetto agli altri, ma essendo inerziale sappiamo che
è costante e questo ci basta.

Ora che abbiamo rotto il ghiaccio proviamo a guardare alla situazione
rappresentata dal seguente diagramma spaziotemporale:

<p align="center"> 
<img width="500" src="{{ site.url }}/images/tempo2.jpg">
</p>

Abbiamo due osservatori inerziali $1$ e $2$ che si incontrano ad un
certo punto, l'evento O. Immaginiamo che nel momento dell'incontro
entrambi sincronizzino i loro orologi, per esempio assegnando
(arbitrariamente) il valore $0$ al tempo dell'incontro. Gli orologi
dei due osservatori sono quindi sincronizzati all'evento O. Notiamo
inoltre che non importa sapere quale dei due è fermo e quale si muove,
dopo l'evento O si stanno allontanando uno dall'altro a velocità
costante. Ad un certo punto (evento A) l'osservatore $1$ spara un
raggio di luce verso l'osservatore $2$. Per convenzione rappresentiamo
i raggi di luce con rette tratteggiate. Il raggio di luce raggiunge
l'osservatore $2$ (evento B), si riflette e torna indietro
raggiungendo quindi l'osservatore $1$ (evento C). Riassumendo abbiamo
quattro eventi importanti

- O: i due osservatori occupano la stessa posizione allo stesso tempo,
    cioè si incontrano; è il momento in cui entrambi mettono al valore
    $0$ il tempo dei rispettivi orologi
- A: $1$ invia un raggio luminoso verso $2$
- B: il raggio luminoso raggiunge $2$; a questo punto le parti si
    invertono ed è come se $2$ inviasse un raggio luminoso verso $1$
- C: il raggio luminoso inviato da $2$ raggiunge $1$.


Nota come io utilizzi dei segmenti rettilinei anche per i raggi
luminosi perché vanno, nel vuoto, a velocità costante. Non è
importante quale sia l'inclinazione di tali segmenti, quando e se ti
scriverò sugli aspetti geometrici ne riparleremo. Nota infine che
affinché il tutto abbia senso il raggio inviato da $1$ deve
raggiungere $2$, quindi $2$ deve muoversi ad una velocità minore della
luce.

Bene, andiamo avanti. Indichiamo con $t_1$ e $t_2$ i tempi misurati
dall'orologio di $1$ per gli eventi A e C rispettivamente. Indichiamo
invece con $\tau$ il tempo dell'evento $B$ misurato con l'orologio di
$2$. 

<p align="center"> 
<img width="500" src="{{ site.url }}/images/tempo3.jpg">
</p>

Il mio scopo è di mostrarti che le relazioni tra questi tempi non
sono quelle che probabilmente ti aspetti. 

Iniziamo con il notare che $\tau$ dipende solo da $t_1$ e dalla
velocità di allontanamento di $2$ da $1$; in particolare spero di
convincerti che il rapporto $\tau/t_1$ dipende solo da tale velocità,
ovvero che le due grandezze $\tau$ e $t_1$ sono direttamente
proporzionali. Infatti se raddoppiassi, per esempio, $t_1$ vorrebbe
dire emettere il raggio di luce quando $2$ si trova al doppio di
distanza (ricorda che il moto uniforme è lineare nel tempo) e quindi
anche il tempo di viaggio deve raddoppiare. So che non è una
dimostrazione formale, ma prova, partendo da questo esempio, a
pensarci e ti convincerai che il rapporto $\tau/t_1$ dipende solo
dalla velocità di allontanamento. Ma allora obbligatoriamente questo
rapporto sarà uguale al rapporto $t_2/\tau$; infatti la
situazione è del tutto simmetrica, il raggio da A a B è emesso da un
osservatore inerziale ad un altro osservatore inerziale che si
allontana ed il raggio da B a C è emesso da un osservatore inerziale
ad un altro osservatore inerziale che si allontana con la stessa
velocità (la velocità con cui $2$ si allontana da $1$ è la stessa con
cui $1$ si allontana da $2$). In altre parole, per **P1** si deve
avere

$$ \frac{\tau}{t_1} = \frac{t_2}{\tau} $$

da cui si ottiene facilmente 

$$ \tau = \sqrt{t_1 t_2} $$

Da notare che in realtà abbiamo usato anche **P2** in quanto per dire
che la situazione dei due raggi è simmetrica dobbiamo usare il fatto
che il raggio di ritorno (da B a C per intenderci) deve andare alla
stessa velocità del raggio di andata (da A a B) per entrambi gli
osservatori.

Il risultato ottenuto è estremamente interessante e ora vedremo
perché; rappresenta il tempo segnato dall'orologio di $2$ per l'evento
B. Nota che è pari alla media geometrica di $t_1$ e $t_2$. Chiediamoci
ora quale tempo può ragionevolmente assegnare all'evento $B$
l'osservatore $1$ e scopriamo che incredibilmente non coincide con
quanto abbiamo appena ottenuto.

Infatti dal punto di vista di $1$ abbiamo un raggio di luce che parte
e ritorna e che si muove alla stessa velocità sia all'andata che al
ritorno. Risulta quindi legittimo per $1$ immaginare che l'evento $B$
sia simultaneo all'evento D che si trova esattamente a metà strada tra
A e C, come nel diagramma che segue



<p align="center"> 
<img width="500" src="{{ site.url }}/images/tempo4.jpg">
</p>

L'evento D avviene esattamente a metà strada tra A e C e dunque
avverrà al tempo $t$ dato da

$$ t = \frac{t_1 + t_2}{2} $$

che è la media aritmetica tra $t_1$ e $t_2$. 

Riassumendo

- Per l'osservatore $2$ l'evento B avviene ad un tempo $\tau$ che è la
    media geometrica di $t_1$ e $t_2$;
- Per l'osservatore $1$ l'evento B avviene ad un tempo T che è la
    media aritmetica di $t_1$ e $t_2$.

Come ben sai un noto teorema elementare ci dice che la media
geometrica tra due numeri è sempre minore della loro media aritmetica
e le due medie coincidono solo se i due numeri sono uguali[^2]; nel nostro
caso $t_1=t_2$ vuol dire che A e C coincidono con B e dunque i due
osservatori sono fermi uno rispetto all'altro. Dunque se i due sono in
movimento relativo, si deve avere per forza $T>\tau$; avendo
sincronizzato gli orologi in O questa differenza di tempi non può
essere imputata ad altro che ad un diverso scorrere del tempo in $1$ e
$2$.

Ecco il risultato finale a cui siamo giunti: **se due osservatori
inerziali si muovono uno rispetto all'altro, il tempo scorre
diversamente per loro**.

Chiudo con alcune considerazioni finali e una promessa. Prima di tutto
ribadisco di non aver fatto un discorso matematicamente rigoroso, ma
spero logicamente accettabile. Lo scopo di tutto questo mio parlare e
cercare di convincerti che se crediamo in alcuni postulati iniziali (motivati
da ragioni storiche ed estetiche come abbiamo discusso nella
precedente lettera) ne consegue in modo abbastanza (lascio aperto il
dubbio per domande) inequivocabile che la natura del tempo è molto
diversa da quello che abitualmente crediamo. 

Secondo, abbiamo anche dimostrato, al passaggio, un altro fatto
importante che forse ti è sfuggito. Per l'osservatore $1$ gli eventi B
e D sono simultanei mentre per l'osservatore $1$ l'evento B avviene
prima di D. Dunque non solo il tempo scorre diversamente per i due
osservatori, ma eventi che sono simultanei per uno sono invece
sequenziali per l'altro. Potrebbe venirti il dubbio che ci possa
essere un problema di causa ed effetto (per un osservatore B precede
D, ma non per l'altro osservatore), ma come spero di dimostrarti in una
futura lettera le cose da quel punto di vista sono del tutto coerenti
con il principio di causalità.

Terzo, esistono altre due importanti conseguenze del semplice
risultato che abbiamo ottenuto, conseguenze che cambiano il nostro
modo di vedere lo spazio e le velocità. Si può infatti dimostrare che
a causa della semplice disuguaglianza $T>\tau$ ottenuta sopra le
misure di distanza spaziale per i due osservatori non coincidono, se
un oggetto viene misurato con una determinata lunghezza da $1$,
l'osservatore $2$ vedrà un risultato diverso per la stessa misura.
Inoltre si può dimostrare che il risultato ottenuto indica (non
implica) che ci debba essere una velocità limite oltre la quale nessun
osservatore inerziale può andare. Entrambi questi risultati sono
importanti ed interessanti, ma temo di aver già abusato abbastanza del
tuo tempo e della tua paziente attenzione, sono giorni difficili anche
per te, lo so.

Quarto, con il ragionamento contenuto in questa lettera non possiamo
ancora fare  calcoli quantitativi, abbiamo ottenuto una disuguaglianza importante, ma non operativa.

Se vorrai e se troverò le energie per farlo, ti mostrerò
come portare avanti il discorso in termini quantitativi e, perché no,
anche geometrici. Questa è la promessa di cui parlavo.

Adesso ti devo lasciare, tua sorella si è svegliata e temo che sarà
un'altra notte un po' in salita. Spero di vederti presto. 

Un abbraccio senza tempo, papà.


P.S. 
Un'ultima cosa. Immagina di avere due numeri reali $x$ e $y$ entrambi
positivi. Se definiamo 


$$ v = \frac{x-y}{x+y} $$

allora è facile mostrare che il rapporto tra la media aritmetica e la
media geometrica è 

$$ \frac{1}{\sqrt{1-v^2}} $$

Come suggerimento parti dal dimostrare che $xy$ si può scrivere come
la differenza dei quadrati della semisomma e della semidifferenza di
$x$ e $y$. Il resto è algebra. Questa relazione dimostra che la media
geometrica è sempre minore di quella aritmetica (tranne che nel caso
$x=y$) e inoltre ne fornisce un esplicito rapporto in termini di $v$.
Ti lascio immaginare come questo entri nel discorso di queste due
lettere. Un abbraccio.



[^1]: Non voglio appesantire il testo ulteriormente con questo tipo di considerazioni; un sistema di riferimento si dice inerziale se vale il principio di inerzia, ovvero se un corpo lasciato in quiete o in moto rettilineo uniforme permane nel suo stato di quiete o di moto rettilineo uniforme. La teoria di cui parliamo in questa lettera si limita ai soli sistemi inerziali e per questo viene spesso definita "speciale" o "ristretta". Se avrò occasione di scriverti ancora mi piacerebbe però mostrarti come in realtà si possa superare questo limite della teoria. Infine bisognerebbe forse aggiungere un principio zero; è infatti facile dimostrare che se un sistema di riferimento è inerziale allora ogni altro sistema di riferimento che si muova di moto rettilineo uniforme rispetto a questi è anch'esso inerziale. Ma chi ci garantisce che ne esiste uno? Dobbiamo quindi immaginare di postulare che esista almeno un riferimento inerziale e da questo possiamo poi dedurre che ne esistono in realtà infiniti. Sono questioni però irrilevanti per quel che segue.

[^2]: Perché non provi a dimostrarlo in un pomeriggio di pioggia? Non è difficile e ti può tornare utile anche in altri contesti.
