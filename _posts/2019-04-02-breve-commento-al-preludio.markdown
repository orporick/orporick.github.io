---
layout: post
title: "Breve commento al Preludio"
published: true
---

La più bella descrizione di una mente avulsa dal reale l'ho incontrata da ragazzo nei versi di
William Wordsworth, pochissime parole di grande peso, come il pezzo di marmo a cui si riferiscono.

> ... Of Newton with his prism and silent face,
>
> The marble index of a mind for ever
>
> Voyaging through strange seas of Thought, alone.

I versi si trovano nel terzo libro del *Preludio* e descrivono la statua di Newton che il giovane
Wordsworth poteva vedere (o forse indovinare) da studente del St. John college, a Cambridge. Ho letto questa maestosa
descrizione di un esilio necessario per la prima volta nella prefazione di Bernard Cohen alle
*Optiks* di Newton. Invano ho cercato le parole nella mia edizione del Preludio (traduzione e note
di Bacigalupo della versione del 1805). Solo recentemente ho scoperto che le due righe finali (le
più belle) furono introdotte solo nel 1839; il Preludio fu un'opera in continua evoluzione, come
ognuno di noi.

Mi colpisce quel *forever* unito al definitivo *alone*. Il mare del pensiero solcato da Newton ha
forse richiesto solitudine, necessaria e vitale.  E quella statua immobile è il contrasto con la
vita frenetica del college descritta dal poeta nei versi successivi. Immagino la mia quotidianità,
il correre degli studenti e delle studentesse, il trafelato brusio tra una lezione e l'altra, le
tante parole del mattino (laddove forse ne basterebbero poche). Ci vorrebbe una statua dal volto
silenzioso nei corridoi di ciascuna scuola dove appoggiare ogni tanto lo sguardo. 

