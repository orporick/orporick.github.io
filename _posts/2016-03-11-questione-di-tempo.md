---
layout: post
title: "Questione di tempo"
tags: [fisica, imperfezioni]
---

Carissimi ragazzi e ragazze di 5A, stamane credo di aver fatto un
disastro. Mi succede quando sono preso dall'entusiasmo per qualcosa
che mi appassiona, entro in classe baldanzoso (come solo un prof di
matematica può essere) deciso a spiegarvi qualcosa di
meraviglioso. Poi mi volto e mi rendo conto che non si è capito un
tubo. Vi chiedo scusa, provo a rimediare in questo mio spazio di
imperfezione con qualche riga per cercare di spiegarvi meglio quello
che ho cercato di dire stamane.

Si consideri il diagramma spaziotemporale in figura.


![My helpful screenshot](/images/spaziotempo1.jpg){: .center-image}

Concentriamoci sull'osservatore inerziale 1. L'evento O rappresenta
l'emissione di un raggio di luce (linea tratteggiata a $45^\circ$
visto che abbiamo scelto unità di misura con $c=1$) verso
destra. L'evento A rappresenta un punto ed un istante in cui il raggio
di luce "rimbalza" e torna indietro. L'evento D rappresenta la
ricezione del raggio di ritorno da parte dell'osservatore. Siccome per
l'osservatore la luce viaggia a velocità uguale sia all'andata che al
ritorno, egli stabilisce che l'evento C,
punto medio di OD, è simultaneo all'evento A (su questo punto abbiamo
discusso a lungo la settimana scorsa e credo siamo tutti in accordo).

Bene. Cosa succede se considero un secondo osservatore inerziale 2?
Anche per lui O rappresenta l'invio di un raggio di luce che rimbalza
nell'evento A e torna indietro in B. Siccome anche per l'osservatore 2
la luce viaggia a velocità identica sia all'andata che al ritorno
(principio di relatività e di invarianza di $c$), egli può stabilire
che il punto medio di OB, ovvero M, è simultaneo ad A.

Si vede chiaramente (dimostrate per esercizio) che per l'osservatore 2
il punto C si trova nel futuro di B e di A.

Cosa abbiamo ottenuto? Per l'osservatore 1 gli eventi C ed A sono
simultanei, mentre per l'osservatore 2 l'evento A è antecedente
all'evento C. Dunque abbiamo riottenuto il risultato discusso in
classe per altra via la settimana scorsa: la simultaneità tra eventi
dipende dal riferimento inerziale considerato.

Come ultima cosa stamane ho provato a dimostrarvi (ma temo foste già
altrove) che gli angoli $\alpha$ e $\beta$ del diagramma sono
uguali. È un fatto interessante (vabbè, interessante è una parola
forte) in quanto mostra che per l'osservatore 2 l'asse temporale e
l'asse spaziale si inclinano dello stesso angolo (che dipende dalla
velocità).

In particolare il triangolo OAB è rettangolo in A. Dunque è
inscrivibile in una semicirconferenza di diametro OB. Da qui si vede
che MO, MB e MA sono raggi della semicirconferenza e quindi sono
segmenti congruenti. Allora il triangolo OMA è isoscele. Dunque
gli angoli MAO e MOA sono uguli e di conseguenza anche gli angoli COM
e CAM. Ma COM è l'angolo $\beta$, mentre CAM è l'angolo
$\alpha$. QED.

Si vede quindi che più l'osservatore 2 ha una velocità alta, più
questi due angoli tendono a $45^\circ$ con le conseguenze che abbiamo
discusso insieme stamane.

Spero di essere stato in queste poche righe leggermente più chiaro di
quanto lo sia stato stamane in classe.

Ci vediamo settimana prossima, stessa campanella, stessa lavagna.

