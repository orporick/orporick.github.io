---
layout: post
title: "Lettera alla 5N"
published: true
---


Cari studenti, care studentesse.
Sono state settimane complesse, faticose, frenetiche, un periodo in
salita di un anno in salita. *Il nostro
viaggio tremendo è terminato*, direbbe il poeta. Non abbiamo
costruito una nazione e per fortuna a nessuno hanno sparato, ma certo
le onde le abbiamo sentite. Non è ancora il
momento dei saluti, ma sento di dovervi ringraziare. Gli argomenti che
qualche settimana fa vi ho assegnato per l'Esame di Stato Conclusivo
erano complicati, ho avuto anche qualche dubbio e alcuni ripensamenti.
Ma, come spesso accade, mi sbagliavo. Ho fatto bene a darvi fiducia;
ho iniziato cinque anni fa, sono felice di avere avuto l'opportunità
di cogliere in voi quello che allora ho intravisto. I vostri lavori
sono bellissimi, credo che la fatica sia stata ricompensata.
Sicuramente io sono stato ricompensato.

Siamo stati sulla Luna con il programma Apollo, abbiamo calcolato il
deltavee di un razzo a tre stadi con l'equazione di Ciolkovskij. Abbiamo letto
Musil e la sua ordinata poetica della pura ratio, abbiamo calcolato
alberi infiniti di infinito stupore. Abbiamo ripercorso
le tappe del volo umano, liberi dai vincoli della gravità. Abbiamo
conosciuta la solitudine di Cecilia Payne ed i suoi spettri stellari
e viaggiato attraverso l'orizzonte degli eventi di un  Buco Nero
ruotante ai limiti delle forze di marea. Abbiamo seguito Bertrand
Russell in prigione e lo abbiamo a lungo osservato in bilico tra matematica e
politica. Abbiamo ascoltato Margherita Hack attraverso la sua vicenda
umana, abbiamo calcolato con lei  un modello semplificato di
pulsazione stellare. Siamo stati a Parigi al giro di boa tra due
secoli ed ascoltato i mutamenti della matematica attraverso i problemi
di Hilbert, siamo scesi nel buio dell'animo umano ed ascoltato la
lucida follia di Goedel, viaggiatore del tempo. Abbiamo ricercato le
tracce di Ettore Majorana sparse tra un modello di nucleo atomico e la
solitudine di un'aula universitaria. Siamo partiti per la conquista di
Marte guidati da Schiapparelli cavalcando un'orbita di
trasferimento di Hohmann. Ci siamo persi nella biblioteca di Babele
con un poeta argentino e abbiamo calcolato le possibilità
dell'infinito. Abbiamo misurato le particolari geometrie del Paradiso
di Dante e abbiamo calcolato il tempo di caduta libera che separa la
Terra dal paradiso perduto di Milton. Abbiamo ascoltato la *misteriosa
forma del tempo* chiamata musica e ne abbiamo trovato tracce nelle
risonanze degli anelli di Saturno. Siamo stati al CERN di Ginevra e
abbiamo calcolato la traiettoria relativistica delle sue particelle
alla ricerca della natura ultima del reale. Abbiamo ascoltato le
parole sussurrate da Oppenheimer davanti alla prima esplosione
nucleare nel deserto, abbiamo davvero pensato *adesso siamo diventati
Morte, il distruttore di mondi*. Abbiamo ascoltato la supplica di un
padre per la vita del figlio, abbiamo conosciuto Planck nella tragedia
e nella gloria dei suoi quanti. Abbiamo cercato la vita nell'universo,
calcolato la frost line di una stella e stimato l'evaporazione di
un'atmosfera planetaria. Abbiamo assaggiato il frutto terribile della
discriminazione seguendo Alan Turing tra calcolatori universali,
crittografia e calcolabilità. Abbiamo ascoltato le parole di Simone
Weil e del fratello André apprezzando la loro matematica ed il loro
misticismo. Siamo rimasti affascinati da una storia ingarbugliata
raccontata attraverso il dibattito Einstein-Bohr e la nascita della
fisica quantistica, abbiamo conosciuto i reticoli ortocomplementati
completi. Abbiamo letto le lettere tra Jung e Pauli e ci siamo persi
tra sincronismo, psicanalisi e energia di Fermi di un gas. Siamo stati
in trincea con Schwartzschild e abbiamo calcolato con lui il redshift
gravitazionale e la deflessione della luce. Abbiamo scoperto la teoria
dei grafi e abbiamo descritto la propagazione di notizie su una rete
con semplici modelli. Abbiamo scritto una lettera a Farm Hall ed
ascoltato le parole di Lise Meitner, straordinaria indagatrice del
fuoco nucleare.


Dunque non posso che dire grazie a ciascuno e ciascuna di voi. So che
per la maggior parte di voi la matematica e la fisica non sarà nel futuro causale. Non importa, spero che queste 
ultime settimane senza compiti in classe e senza voti si siano
riempite, almeno per poco, di umano stupore per  tutto questo.  Io
personalmente ho imparato tantissimo e, soprattutto,  ho avuto
l'opportunità finalmente di guardarvi veramente. Che smisurato universo in
espansione che siete. Vi  auguro ogni bene, per l'esame (che è poca
cosa) e per il resto. 

Voi, studenti e studentesse del passato, del
presente e del futuro, siete *i misconosciuti legislatori del
mondo*.

Con gratitudine, prof.

