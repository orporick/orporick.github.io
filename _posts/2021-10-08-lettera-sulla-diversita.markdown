---
layout: post
title: "Lettera sulla diversità"
published: true
---


Cari studenti, care studentesse. Di tutte le lettere, le parole, le
pause, dei silenzi e di tutte le lezioni di questi anni
conservo un ricordo preciso. I volti, negli anni, si confondono, le
voci si sovrappongono, i nomi si perdono. Ma le parole no, le parole
rimangono. Le vostre nascoste dietro una mano alzata, farfugliate per
paura di scoprire di aver voce, incerte per età. E le mie, sbriciolate
sul nero di una lavagna tra formule magiche e disegni inutili,
sussurrate durante i compiti in classe, preparate durante le lunghe
notti in cui abito la mia scrivania. Parole potenti, le nostre. Parole
del ricordo, parole della cura, mia e vostra. 

Scrivo a voi, ragazzi e ragazze, per accidente del tempo. Scrivo a voi
per scrivere a Francesco e ad Anna W, 
ai miei figli ed alle mie figlie, passati e futuri, a chi
ha condiviso con me fragilità e slanci di potere, ai tanti ed alle
tante che ho cercato, a volte inutilmente, di non perdere. Scrivo a
voi che ieri mi avete ascoltato come tante altre mattine. Che mi avete
accolto in ogni mia piccola forma di fragile e determinato insegnante.
Ho sempre cercato, siete testimoni, il bello in ogni nostro momento.
Se la matematica è politica come dice Chiara Valerio, a maggior
ragione è politica il suo insegnarla, il modo in cui la raccontiamo,
il modo in cui la valutiamo.
Da anni in questo strano modo faccio politica. Anzi, come ormai ho
imparato a chiamarla, guerriglia. E nel fango di ogni mattina siamo
tutti presenti, ognuno e ognuna con il proprio bagaglio, con la
propria unica prospettiva. Ho cercato
per anni di trovare la strada giusta per insegnare matematica, ho
provato strade, percorsi, sentieri sterrati, ferrate. Adesso ho capito
perché ho fallito, adesso mi è chiaro: ho sempre pensato di doverlo
fare da solo, di dovermi fare carico di ogni singola solitudine.
Quante volte vi ho osservato durante i compiti in classe, quante volte
non ho trovato le giuste parole, quanti acquarelli sfocati ho buttato
sul bordo di fogli archiviati. Insieme, sempre insieme, solo insieme,
questo è il segreto. Ognuno porta quel che vuole, quel che può. E
abbiamo scoperto proprio ieri che è tantissimo, una enormità. 

Siamo tutti diversi, ma tutti fondamentali. Con fatica sto imparando a
cercarmi, a non nascondermi più, fatelo anche voi. Accettate, siate
consapevoli del vostro percorso, dei vostri (tanti) talenti. La
matematica, lo dico sempre, è solo una scusa. Ieri mattina, in classe,
avete ascoltato le mie parole con più attenzione, avete accolto il mio
racconto, avete accettato con naturalezza la mia diversità di
autistico af. L'ho detto, ho usato una parola potente, importante. E sono
felice di averlo fatto con voi. L'avete presa, raccolta, so che la
custodirete con affetto come io custodisco con affetto ogni vostra
meravigliosa diversità. Non abbiate paura mai delle parole, non
abbiate paura mai del confronto, della condivisione, della piccola
gioia di dire chi siete. Perché io vi guardo ogni mattina e vedo la
vostra luce. Accettate la diversità degli altri come avete accolto in
tutti questi anni (senza saperne il nome) la mia. Ma soprattutto
accogliete la vostra, rivendicatela, fatene bandiera non per segnare
confini, ma per raccogliere alleati. Sarete, a quel punto, invincibili.

Con tutto l'affetto di cui sono capace, prof.



