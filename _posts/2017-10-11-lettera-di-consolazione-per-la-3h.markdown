---
layout: post
title: "Lettera di consolazione per la 3H"
published: true
tags: [matematica, lettera] 
---

Cari studenti e care studentesse

ieri, finito il nostro primo compito in classe, vi ho visto piuttosto sconfortati e sconfortate,
avete lasciato l'aula con l'aria di chi ha appena perso un'occasione. Vorrei trovare le parole per
riportare un po' di serenità, dovrebbe esservi ormai chiaro, anche se ci conosciamo da poco, che le
verifiche per me hanno un peso importante, ma limitato nella mia didattica. Uno strumento, ne
abbiamo parlato in classe. Se anche quella di ieri dovesse essere andata male (prima fatemi
correggere però) ne faremo altre, impararemo qualcosa (si impara dagli errori e solo da quelli, non
vi è altra via) e, sopra ogni altra cosa, continueremo a parlare di matematica, unica cosa che alla
fine conta. Come piccola consolazione ho deciso di scrivervi questa piccola lettera per ribadire,
con un semplice esempio, la natura straordinaria della matematica, esplorazione inesauribile che,
per fortuna, ha poco a che vedere con il quotidiano che avviene in classe.

Poniamoci la seguente domanda, apparentemente semplice: esistono due numeri *irrazionali* $x$ e $y$
tali che $x^y$ sia *razionale*? Prima di tutto vi starete chiedendo a cosa serva rispondere a questa 
domanda; la mia risposta la sapete già, come la maggior parte della matematica bella, non serve a nulla. Ma a
differenza di altre domande sul reale, come quanti protoni ci sono nella nostra galassia o quale sia
la massa del bosone di Higgs, questa domanda non necessità di strumenti, laboratori, soldi o anni
per avere una risposta: basta una matita ed un foglio (il mio eroe personale di quando ero ragazzo, il matematico V.I.Arnold,
diceva che la matematica è quella parte della fisica in cui gli esperimenti costano poco).

Riprendiamo dunque la domanda: esistono due numeri irrazionali $x$ e $y$ tali che $x^y$ sia
razionale? Prima di rispondere (in maniera sorprendente, vedrete), ricordiamo insieme brevemente i
termini presenti nella domanda: i numeri razionali, ricorderete, sono tutti i numeri che si possono
scrivere sotto forma di rapporto tra due interi, ovvero nella forma  $p/q$. I numeri irrazionali sono i numeri che non
possono essere scritti sotto forma di rapporto tra due interi, ad esempio $\sqrt{2}$ o $\pi$
(all'inizio dell'anno ci siamo conosciuti proprio con la dimostrazione che $\sqrt{2}$ sia
irrazionale, ricordate come mi brillavano gli occhi?).

Un ultimo appunto prima di rispondere alla domanda: avete sicuramente visto cosa significa fare
$x^y$ per numeri razionali, non è detto che lo abbiate visto per numeri irrazionali. Nel caso fatemi
fare una piccola deviazione che comunque mi tornerà comoda tra alcuni mesi quando vedremo insieme le
funzioni esponenziali. Dovrebbe essere
chiaro a tutti cosa sia ĺ'elevazione a potenza con un esponente naturale: per esempio sapete tutti
che $2^2$ significa semplicemente $2\cdot 2$. Avete anche visto che è possibile dare un senso
all'elevazione a potenza con esponente intero negativo: ad esempio $2^{-2}$ significa
$\frac{1}{2^2}$. Perché? Dovreste essere voi a rispondermi, visto che lo avete visto nel biennio (lo
avete visto, vero? Vero?). L'idea è che con questa definizione sono mantenute le proprietà delle
potenze naturali, come ad esempio $a^b\cdot a^c = a^{b+c}$. Con questo principio interno (mantenere
vere le proprietà delle potenze) è possibile, avete visto, dare un senso anche ad esponenti
razionali: per esempio $2^{\frac{1}{2}}$ è quel numero che elevato alla seconda è uguale a $2$,
ovvero è la radice quadrata di $2$. E così via. A questo punto possiamo estendere l'idea di potenza
anche ad esponenti irrazionali; basterà considerare un numero irrazionale come il risultato di
un'approssimazione sempre più precisa con numeri razionali (lo avete visto nel biennio? Si? Vero? 
Ditemi di si.) e allora anche l'elevazione a potenza irrazionale si può vedere come una
sequenza di potenze ad esponente razionale che si avvicina ad un valore limite in modo sempre più preciso. 
Cerco di spiegarmi con un esempio:
cosa significa $2^\sqrt{2}$? Siccome $\sqrt{2}$ può essere approssimato sempre più precisamente con
una sequenza di numeri razionali, ad esempio $1, 1.4, 1.41, 1.412 \ldots $ etc., possiamo immaginare
che allora $2^\sqrt{2}$ sia approssimabile sempre più precisamente dalla sequenza $2^1, 2^{1.4},
2^{1.41}, 2^{1.412} \ldots $ etc. Questa sequenza converge effettivamente ad un numero? Si, fidatevi,
vari teoremi garantiscono che questa definizione di potenza ad esponente irrazionale funziona e,
soprattutto, ha tutte le stesse proprietà delle normali potenze ad esponenti irrazionali.

Bene, adesso finalmente possiamo rispondere alla nostra domanda, ricordiamola per la terza volta:
esistono due numeri irrazionali $x$ ed $y$ tali che $x^y$ sia razionale? Dimostriamo che la risposta
è affermativa. Consideriamo il numero $z =\sqrt{2}^\sqrt{2}$. Abbiamo due casi, o è razionale o è
irrazionale. Nel primo caso abbiamo trovato la coppia $x$, $y$ che cercavamo. Nel secondo caso
consideriamo il numero $z^\sqrt{2}$, è immediato verificare che vale $2$, dunque è razionale.
Quindi, se $z$ è razionale basta prendere la coppia $\sqrt{2}$ e $\sqrt{2}$, se $z$ è irrazionale
basta prendere la coppia $z$ e $\sqrt{2}$.

La cosa incredibile di questa semplice dimostrazione è che noi alla fine non sappiamo quali siano
$x$ ed $y$, se quelli del primo caso o quelli del secondo caso. Abbiamo una dimostrazione matematica
precisa che dimostra l'esistenza di due numeri che soddisfano una certa proprietà senza però
sapere quali siano questi due numeri; tecnicamente abbiamo fatto una dimostrazione *non costruttivista*,
ovvero che non costruisce gli enti finali di cui vuole dimostrare l'esistenza. Esistono, ma non sappiamo chi siano. Dimostrazioni di questo
tipo sono comuni in matematica (ne vedremo altre nei prossimi anni) ed il loro fascino risiede nel
fatto che ci danno certezza circa l'esistenza di un certo ente senza però che dicano quale sia
questo ente. Non trovate meraviglioso questo panorama?

Concludo dicendo che nella dimostrazione c'è un dettaglio che dettaglio non è; ad un certo punto ho
detto che $z$ o è razionale o è irrazionale, non c'è un'altra possibilità. Questa affermazione, il
famoso *tertium non datur* (chiedete alla vostra prof. di Filosofia l'importanza di questo principio
del terzo escluso per tutto il pensiero occidentale) non è universalmente accettata da tutti i
matematici. Di fatto vi è un dibattito nella comunità matematica, nato nel secolo scorso, in cui si discute se sia o meno lecito accettare in
matematica dimostrazioni non costruttiviste. Ma questa è un'altra storia, magari per la prossima lettera consolatoria.

Un caro saluto, prof.

