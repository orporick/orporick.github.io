---
author: orporick
comments: true
date: 2011-09-05 18:54:34+00:00
layout: post
link: https://ilprofbicromatico.wordpress.com/2011/09/05/la-morte-sua/
slug: la-morte-sua
title: La morte sua
wordpress_id: 1122
tags:
- Appunti
---


La prolusione. Oh cavolo, la prolusione per lunedì. Stamane me ne sono
ricordato, non ho ancora preparato nulla per l'incontro con la mia nuova classe,
una quinta. Di solito per la lezione introduttiva cerco   sempre di fare
qualcosa di un minimo accattivante, giusto per evitare   di perdermi la metà di
loro ancor prima di cominciare. Qualche anno   fa ho parlato di seduzione e
matematica (formule di prostaferesi al   primo appuntamento, il teorema di
Lagrange per rompere il ghiaccio,   gli assiomi di Peano ed il gender), l'anno
scorso ho portato   una lezione sulla matematica delle fake news, ma nessuno mi
ha creduto. E via dicendo.  Quest'anno   però no, cacchio, quest'anno voglio
parlare di matematica e basta,   cacchio (io non dico mai cacchio, se l'ho detto
due volte un motivo ci   sarà). E così stamane mi sono messo a pensare ad un
possibile   argomento per lunedì. 

L'infinito di Cantor. Cosa c'è di meglio che di una bella lezione
sull'infinito matematico? Cantor ci ha regalato questo meraviglioso   paradiso.
Oh si, raccoglie in pieno l'essenza della matematica. Certo   però parlo di
Cantor, morto in un ospedale psichiatrico completamente   andato. Non so, non mi
sembra un buon inizio. Che dici? No, dai. 

Hausdorff, ci sono, Hausdorff. Ma certo, un grande della matematica,   un genio
di prim'ordine che ci ha regalato i fondamenti della   topologia ed uno dei più
bei paradossi della matematica di cui parlo   sempre, la duplicazione della
sfera nello spazio reale. Hausdorff,   certo. Si, però si è suicidato con la
moglie e la cognata per non   cadere in mani naziste. Giusto. 

Perché non ci ho pensato prima? Godel! Una bella lezione   sull'incompletezza
della matematica e su Godel, il genio che il secolo   scorso ha scardinato
l'idea di un edificio matematico cristallino ed   autoconsistente. Certo, Kurt
Godel ci ha regalato un nuovo mondo   matematico dinamico, imperfetto,
incompleto, sporco, bellissimo. Godel!   Certo! Godel va bene no? No? Perché no?
Ah, si, è morto di fame   rifiutandosi di mangiare perché pensava che lo
stessero avvelenando.   Si, cazzo. Cioè, si, porca miseria, non va. 

Turing? Chi meglio di lui può rappresentare la matematica di oggi? Il   padre
dell'informatica, colui che ha applicato per primo il rigore   della logica
matematica alle macchine calcolatrici, colui che ha   previsto .. come dici?
Morto suicida, si, ha mangiato una mela   avvelenata perché perseguitato dal
governo britannico per la sua   omosessualità. Si, bravo, me ne ero dimenticato. 

Caccioppoli? Genio italico? Archetipo del matematico geniale e   sregolato,
nipote di Bakunin, oppositore del regime fascista, colui   che ci ha portato
grandi risultati nell'analisi funzionale? Morto   suicida, si. Merda. Cioè, si,
vero, non ci avevo pensato, no. 

Lyapunov, il matematico russo che ci ha regalato la teoria dei sistemi
dinamici? Si è sparato un colpo in testa il giorno in cui sua moglie   morì. Ok. 

Galois, il genio che a soli 21 anni ha inventato l'algebra moderna con   la sua
teoria dei gruppi? Morto in duello per una donna, all'alba. Li   mortacci sua.
No non sua, cioè, no, volevo dire, peccato. 

Hardy? Ma certo, giusto, bravo. Hardy, il matematico inglese che più   ha dato
contributi alla nascita dell'analisi moderna. Lo scopritore e   mentore di
Ramanujan, il genio matematico indiano autodidatta. Si, è   vero, Ramanujan è
morto giovanissimo di tubercolosi, ma vabbè, Hardy   no, no? Suicidio. Ah, due
volte? Come sarebbe suicidio due volte,   scusa? La prima non è riuscito. Allora
ha scritto un'apologia del   matematico. E poi il secondo suicidio gli è venuto
meglio. Capisco.   Fanculo. Si, non te. No, nemmeno lui, no. No niente, lascia
stare. 

Boltzmann? Era un fisico, certo, ma ha portato il rigore matematico   nella
fisica della fine '800, veniva chiamato il "terrorista   algebrico" no? Non
sarebbe perfetto? Come dici? Impiccato alla   finestra mentre la moglie e le
figlie erano al marre. A Duino, qui   vicino. Si. Morte adiabatica, si. 

Marie Curie? In questa ingiusta sfilza di nomi maschili mi sembra il minimo
parlare di lei, premio Nobel due volte, una delle maggiori figure scientifiche
nella nascita dell'era atomica, unica donna al primo congresso Solvay, quello
storico con la foto taroccata di Solvay, grande scienziata, grande persona. 
Eh, che dici? Morta per le radiazioni. Si. 

Va bene, senti, che ne dici se andiamo sui classici, eh? Torniamo   indietro,
ok? La base classica della matematica, d'accordo? Che ne so,   Archimede, eh?
Che ne dici? Un grande, Archimede, ricordato nei   secoli, giusto? Morto ucciso
da un soldato romano mentre cercava di   fare un calcolo. Si. 

Pitagora? Dai, Pitagora è importante no? Cioè, chi non   conosce il teorema di
Pitagora? Come dici? Ah, pare che non sia   esistito veramente, non ci sono
prove. Cioè, neanche il suicidio per   questo, proprio non è esistito. 
 
Senti, la prolusione di lunedì la faccio sul prof. Mangher. Come chi,   Paolo
Mangher. Ah, non lo conosci? Me lo sono inventato. Si però   questo ha fatto una
vita serena sai? Non ha scoperto niente di   importante, solo il teorema di
Mangher, che come lui non esiste; è un   teorema dell'analisi fantariale che
dice che se una funzione è   continua e derivabile un numero di volte a piacere
ed è anche   simmetrica, allora questa funzione è proprio fortunata perché le ha
proprio tutte le cose belle, cioè nemmeno una sfiga. Si, non è un   teorema
utilissimo, è vero, però il prof. Mangher ha vissuto fino a   97 anni, è morto
di vecchiaia nel suo letto. Si si. E non era mai   depresso, cioè una volta sola
quando ha perso il suo criceto di nome   Ginger, aveva 12 anni. Non il criceto,
lui, Paolo Mangher. Ci rimase   malissimo, ma pare sia stata l'unica volta in
vita sua. Per il resto   rideva sempre, mai un problema. Era un grande, Paolo.
Ci manca, eh si.
