I"<p>Cara M,
come promesso ti scrivo due righe sul problema del biliardo circolare che vi ho lasciato in classe
qualche settimana fa. Provo a dimostrarti una affermazione (teorema) più forte di quello che vi
avevo posto come esercizio per casa; se ricordi vi avevo chiesto di dimostrare che in un biliardo
circolare classico un tiro che non è diretto lungo un diametro non può passare, per quante sponde
faccia, dal centro della circonferenza. Ecco la dimostrazione di qualcosa di più forte, ovvero che
per quante sponde si facciano la traiettoria non si avvicinerà mai al di sotto di una certa
lunghezza fissa $d$ al centro, con $d$ che dipende solo dal tiro iniziale ed è zero solo se il tiro
è lungo un diametro. Facendo riferimento alla figura</p>

<p align="center"> 
<img src="http://localhost:4000/images/riflessione3.svg" />
</p>

<p>immagina di lanciare la palla da $A$ (senza perdere in generalità partiamo dal bordo, ma tutto
quello che diremo vale anche partendo da un qualsiasi punto non coincidente con il centro) verso
$B$. Per le leggi della riflessione la traiettoria seguirà, dopo la sponda in $B$, il segmento
$BA’$ in modo tale che gli angoli $A\hat{B}D$ e $A’\hat{B}D’$ siano congruenti. Ma allora, essendo il raggio
$BC$ perpendicolare alla tangente $DD’$, saranno congruenti anche gli angoli $A\hat{B}C$ e $A’\hat{B}C$. Si
vede subito allora che i due triangoli $ABC$ e $A’BC$ sono congruenti e dunque lo sono le due corde
$AB$ e $A’B$. Cosa abbiamo dimostrato? Che la traiettoria ad ogni sponda prosegue lungo una corda
che è congruente alla corda precedente. Siccome la corda $AB$ ha una distanza $d$ dal centro $C$ che
dipende solo dalla sua lunghezza $l$ e dal raggio $r$ del biliardo (dimostra per esercizio)</p>

\[d = \sqrt{r^2 - \left(\frac{l}{2}\right)^2}\]

<p>tutte le corde di cui è composta la traiettoria, che sono tutte congruenti tra loro per quanto
visto, avranno la stessa distanza $d$ dal centro. Abbiamo dunque appena dimostrato che la
traiettoria è composta da punti la cui distanza dal centro è maggiore o uguale a $d$. Dunque la
traiettoria nel biliardo circolare non entra mai all’interno di una circonferenza centrata in $C$ di
raggio $d$, dove $d$ dipende dal colpo iniziale. L’unica possibilità per la traiettoria di passare
dal centro $C$ è dunque che $d$ sia uguale a $0$, ovvero che il colpo iniziale (e tutte le
successive sponde) sia lungo un diametro.</p>

<p>A titolo semplificativo del tipo di traiettorie che si possono sviluppare ti allego alcune
simulazioni. In questa prima la palla che parte dal punto a sinistra e forma un angolo di $30^\circ$
rispetto al diametro orizzontale percorre una traiettoria periodica a forma di triangolo equilatero.</p>

<p align="center"> 
<img src="http://localhost:4000/images/billiard-1.svg" />
</p>

<p>In questa seconda l’angolo è di $45^\circ$ e di nuovo la traiettoria è periodica, ma con quattro
lati (un quadrato).</p>

<p align="center"> 
<img src="http://localhost:4000/images/billiard-0.svg" />
</p>

<p>Ti lascio come esercizio trovare che condizione deve soddisfare l’angolo di partenza affinché la
traiettoria sia periodica, ovvero sia un poligono regolare di $n$ lati.</p>

<p>Se l’angolo non soddisfa la condizione che hai trovato, la traiettoria risulta non periodica; per
esempio ecco un angolo di $31^\circ$ gradi con un colpo a $20$ sponde.</p>
<p align="center"> 
<img src="http://localhost:4000/images/billiard-2.svg" />
</p>
<p>Lo stesso angolo con un colpo a $200$ sponde.</p>
<p align="center"> 
<img src="http://localhost:4000/images/billiard-3.svg" />
</p>
<p>Infine lo stesso angolo con un colpo a $800$ sponde.</p>
<p align="center"> 
<img src="http://localhost:4000/images/billiard-4.svg" />
</p>

<p>Si vede chiaramente il cerchio interno entro il quale la traiettoria non entra mai (tecnicamente è
l’inviluppo delle corde che compongono la traiettoria e prende il nome di <strong>caustica</strong>). Si può
dimostrare (ma non è semplice) che la traiettoria non periodica risulta densa all’interno della
corona circolare delimitata dal bordo esterno e dalla caustica, ovvero per qualsiasi punto in questa
corona circolare la traiettoria passa arbitrariamente vicino, pur di ammettere un numero illimitato
di sponde. Magari ne parliamo un’altra volta.</p>

<p>Un caro saluto, prof.</p>
:ET