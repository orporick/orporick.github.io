I"."<p>Oggi<sup id="fnref:1" role="doc-noteref"><a href="#fn:1" class="footnote" rel="footnote">1</a></sup> è il tredicesimo anniversario della morte di John.F.Peppermaus, me ne
sono ricordato mentre correvo sotto la pioggia, bagnato dalla testa ai piedi.
Entro in classe e Gamboni mi fa “prof, piove mica fuori?” (quando mi chiamano
prof, lo fanno sempre con la p minuscola, ma mica è mancanza di rispetto, è
affetto e sintesi). Mentre gocciolo lo sgocciolabile sul registro di classe
insieme ad una nota per eccessiva ironia di Gamboni (è la decima dall’inizio
della settimana, ed è lunedi), ripenso a Peppermaus, al nostro
primo incontro, a tutto quello che mi ha dato, a tutto quello che gli ho tolto.</p>

<p>Che mito, il prof. J.F.Peppermaus, JF per gli amici. Lo conobbi sul finire del
1992, quando al terzo anno di università ero a caccia di una tesi di laurea o di
un buon motivo per mollare tutto (nella mia testa le due cose erano antitetiche,
mi ci sono voluti decenni per capire che invece erano del tutto equivalenti);
dopo aver scartato allettanti proposte del tipo “Il megabosone di Garmin è
veramente rotto chiralmente?  Sicuri?” (il professore che me la propose era
sputato sputato a Garmin in persona, ed era anche lui vagamente rotto
chiralmente) o l’immancabile tesi al CERN “L’importanza della verniciatura a
caldo dei tubi di Freon per la resa   del LEP” (all’epoca si chiamava LEP, poi
con mossa di marketing   astutissima hanno cambiato in LHC, eliminando tutte le
vocali ed   escludendo quindi la possibilità di usare la sigla come nome
proprio, al limite come codice fiscale) cominciavo ad avere dubbi sul futuro.</p>

<p>Quando quelli del collettivo “Okkupi(ti)amo” mi dissero che quel giovedì
pomeriggio ci sarebbe stato Peppermaus a tenere una conferenza in aula A rimasi
di sasso. Ricordo ancora   l’eccitazione dell’attesa, il brusio dei miei
compagni di corso, l’odore del pop-corn (ma forse era sudore, più plausibile).
Oggi in quelle aule c’è Lettere e Filosofia, ma   all’epoca tutto il palazzo di
Piazza Torricelli era dedicato al   Dipartimento di Fisica. Tu stavi li anche 20
ore al giorno, studiavi   in quei locali sapendo che ci aveva vissuto Galileo,
era fantastico   (andando in bagno la sensazione di appartenenza ad un mondo
antico   aumentava, eri veramente proiettato nel 1600, bagni compresi, sembrava
quasi di trovarcelo proprio dentro, Galileo, a gridare “occupato”).</p>

<p>Ricordo ancora oggi il modo in cui arrivò, camminando a grandi falcate, con un
paio di jeans a zampa di elefante completamente devastati in fondo (erano
evidentemente troppo lunghi, se li pestava con le Clarks e ad ogni passo un
brandello volava via), una camicia simil-Thailandese (non saprei in quale altro
modo descriverla) a fiori rossi e maniche corte aperta sul davanti e sotto una
improbabile maglietta rossa (forse). Era noto per quel suo modo trasandato di
vestire, ed io me ne innamorai subito. I capelli lunghi e poco curati, la barba
indecisa talmente casuale da sembrare finta, la pelata in testa; lo so, detto
così sembra brutto, ma era un dio, salì sul palco e ci rapì   tutti
con il suo seminario. Doveva essere di matematica (qualcosa   sulle matrici
transfinite in 6 dimensioni di cui tre spaziali, due temporali ed una a scelta), ma non so per quale motivo finì a declamare versi
di Karmisnov e a ridere come un matto per  qualche strana battuta che nessuno
capì realmente. Era fatto
così, per lui la matematica era poesia, vita, confusione (nostra più che altro), belle donne (sue più che altro). Poteva risolvere un
problema complicatissimo sui numeri ettici senza sapere esattamente cosa fossero e viceversa. 
Un successone quel seminario, ricordo   che
avevo le lacrime agli occhi ed andai subito a presentarmi, ritrovandomi, bivio
fondamentale della mia vita, a parlare di matematica e poesia morta davanti ad
una pizza. Matematica di quella pura, scritta con matita improvvisata sul tovagliolo 
sporco, calcoli unti e birra per assurdo.</p>

<p>Ho incontrato e frequentato JF molte altre volte, dopo quel primo   incontro. Mi
aiutò a scegliere la tesi (“Forme differenziali e   tensori nel tardo
romanticismo”), fui suo testimone di nozze (la sposa   non si presentò, ma non
fu un problema visto che non si presentò   nemmeno lui, alla fine l’unico a
presentarsi fui io), ci sentivamo   quasi tutti i week end (potevo scrivere qui
fine settimana, ma week   end viene indicizzato meglio dal motore di Google), io
facevo domande   di matematica e lui rispondeva raccontandomi barzellette
sconce. Forse è per questo che oggi certi teoremi non riesco a spiegarli alla
lavagna senza arrossire un po’. Fu presente nella mia vita, con la sua
matematica, le sue storie amorose e le sue sigarette al timo, sempre, fino a
quel maggio del 1997.</p>

<p>Ero dottorando a Trento, stavo per parlare ad un incontro sul tema   “Precari
oggi; e domani? (sottotitolo: pure)”, volevamo più diritti, ci eravamo   impegnati da tempo
per ottenere almeno i buoni mensa (poi ce li hanno   dati, però dopo aver chiuso
la mensa). Ricordo che avevo passato la   notte a scrivere un discorso
complicato, ispirandomi ad alcuni scritti   di Calamandrei ed ad un bellissimo
lavoro di J.Deckers che ora non   ricordo (tanto bello forse non sarà stato). 
Non mi piaceva espormi così tanto,
uscire dalla mia   matematica, stavo finendo la tesi di dottorato tra mille
difficoltà (una su tutte la tesi stessa), ma a
tutto c’era   un limite. Ero stufo di dover elemosinare soldi a destra e a manca
per   vivere, non essere riconosciuti dalla comunità scientifica (già il
titolo, ricordo una volta in una caserma dei Carabinieri a Roma mi   chiesero
che cosa facessi ed io risposi ingenuo “sono dottorando” per   sentirmi
rispondere “No signor Ando, non ci interessa sapere che è laureato, volevamo
sapere cosa è venuto a fare a Roma con 4 kg di timo nascosti nel fodero della
chitarra”). Quando stavo per salire sul   palco mi arrivò la notizia, me lo
disse Gippo, JF era morto quella   notte. Mi dovetti sedere; morto? Lo avevo
sentito solo cinque sere   prima al telefono, io a Trento lui a San Diego, per
discutere sul   determinante di una matrice trinomiale; io sostenevo facesse
zero, lui   sosteneva che non gliene poteva importare di meno. Morto. Come
era   possibile? La linea spaziotemporale di una persona  ha due punti di accumulazione, 
quelli di JF adesso erano calcolabili. Venne fuori che era morto da vero genio, mentre si lavava i
denti era corso, lo spazzolino in bocca, a rispondere al telefono,   senza
accorgersi di uno dei muri di casa sua (la cambiava spesso, e   questo lo
metteva in difficoltà); lo spazzolino aveva reciso la   trachea, lo hanno
trovato così tre giorni dopo, in   quell’appartamento, con lo spazzolino
schiumante in gola dopo che i   vicini si erano allarmati per l’insistente puzza
di cadavere al   fluoro. Goedel sarebbe stato fiero di una morte così romantica.</p>

<p>Quando arrivò il mio turno di parlare piangevo, salii sul palco con   il mio
discorso di 12 cartelle, guardai tutte quelle persone (che erano meno delle
cartelle, in ogni caso) a cui non   fregava un
tubo di noi dottorandi, dei precari in generale, della   matematica, che
sicuramente non conoscevano John F. Peppermaus, i suoi   calcoli improbabili, le
sue sigarette al timo, le sue orrende camicie. Guardai tutte quelle facce piangendo e riuscii solo a
dire “scusate, ma ho lasciato una   cosa sul fuoco” mentre correvo via.</p>

<p>Oggi piove, come quel giorno di maggio, come ogni giorno che è venuto dopo. Camminando per   le
strade di Trento capii che la vita è crudele a volte, che anche   la
matematica lo è; sfidando le regole sillogistiche elementari ne   dedussi che
la matematica è vita e decisi quindi che vi avrei dedicato   il resto del mio
tempo. Ancora oggi quando ragiono su un problema, faccio
lezione in classe, leggo un articolo di   matematica, ancora oggi mi sembra di
sentire la sua voce, con spiccato   accento californiano, che mi dice “Riccardo, è tutto sbagliato”.</p>

<div class="footnotes" role="doc-endnotes">
  <ol>
    <li id="fn:1" role="doc-endnote">
      <p>Queste righe le ho scritte molti anni fa per ricordare e onorare la memoria del mio amico e mentore, J.F.Peppermaus. Le ho volute riportare qui, in questo nuovo posto, per non perdere quella memoria. Non hanno alcun valore, sono solo l’epigrafe di un periodo della mia vita. (Nel trasloco ho apportato alcune modifiche che il tempo ed una rinnovata allergia al me stesso di tanti anni fa hanno richiesto.) <a href="#fnref:1" class="reversefootnote" role="doc-backlink">&#8617;</a></p>
    </li>
  </ol>
</div>
:ET