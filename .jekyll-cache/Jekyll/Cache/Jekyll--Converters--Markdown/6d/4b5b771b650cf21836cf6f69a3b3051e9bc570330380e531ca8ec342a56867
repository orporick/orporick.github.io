I"_(<p>Per una volta tanto non parlo di imperfezioni mie. Stamane ho
accompagnato una mia classe ad una bella conferenza di filosofia,
occasione sicuramente importante promossa dal mio liceo. Iniziative
del genere sono importanti e condivido in pieno il loro scopo
principale, la contaminazione culturale. Oggi parlava un filosofo,
toccando anche temi legati alla letteratura. Fin qui tutto bene, una
interessante passeggiata da Parmenide ad Hegel. Il discorso ha però
subito, a mio avviso, alcune sbavature quando si è avventurato in un
ambito a me più consueto, ovvero la fisica e la matematica. Chiarisco
subito che questo post non ha alcun intento polemico, trovo del tutto
naturale che un filosofo, anche di grande livello come stamattina,
possa cadere su imperfezioni quando tocca argomenti non suoi. Però è
importante, quando si ha l’occasione, non lasciar correre, al costo di
essere presi per pignoli o per pedanti. Questa parte del mio blog
nasce proprio per raccogliere le mie imperfezioni in classe, non ho
alcun problema ad ammettere di sbagliare, anche spesso. L’importante,
credo, sia imparare qualcosa dagli errori. Insieme. È con questo
spirito che vorrei commentare tre degli errori di carattere
scientifico che ho ascoltato stamattina alla conferenza, soprattutto
perché rivolta a studenti e studentesse di una quinta liceo
scientifico che non possono, secondo me, avere dubbi a proposito di
alcuni concetti fondanti della cultura scientifica dei nostri giorni
(che pedante, prof).</p>

<h2 id="il-big-bang-è-stato-fotografato">Il big bang è stato fotografato</h2>

<p>Per mostrare, legittimamente, l’incredibile vastità dell’ingegno
umano, il relatore ha affermato che siamo riusciti a fotografare il
big bang, l’attimo della creazione dell’universo. Questa affermazione
è chiaramente sbagliata, su più livelli. Subito dopo il big bang
l’universo era in condizioni di temperaturà e densità tali da essere
totalmente opaco alla radiazione elettromagnetica. Cosa significa? Che
qualsiasi onda elettromagnetica (fotone se preferite pensare ai quanti
di luce) emessa in quegli istanti è stata riassorbita quasi
immediatamente. Nessuna onda elettromagnetica generata durante il big
bang può essere sopravvissuta fino ai giorni nostri per essere
rilevata (ci sarebbe da aprire una discussione anche sul termine
“fotografare”, ma lascio perdere). Io credo che il relatore si
riferisse alla radiazione fossile a 3K che oggi osserviamo in tutte le
direzioni. Nonostante quello che si legge in giro la radiazione
fossile non arriva dal big bang, ma da circa 380000 anni dopo il big
bang, la cosiddetta “epoca del disaccoppiamento”. È in quel momento
che l’universo è abbastanza freddo (relativamente) per permettere la
formazione di atomi non ionizzati, cosa che permette alla materia di
diventare in media trasparente alla radiazione ad alta energia. Da
quel momento in poi parte della radiazione si disaccoppia dalla
materia e viaggia indisturbata nello spazio. A causa dell’espansione
dell’universo la temperatura di questa radiazione è scesa fino al
valore di circa 3K ai giorni nostri. Dunque abbiamo “fotografato” un
momento successivo al big bang, circa 380000 anni dopo. Si potrebbe
dire che tale periodo è molto piccolo rispetto ai 13 e passa miliardi
di anni di vita dell’universo e che quindi sono solo pignolerie,
abbiamo rilevato la radiazione in un momento molto prossimo,
relativamente, al big bang. In realtà in queri 380000 anni è successo
di tutto. Anzi, le cose più interessanti, che sarebbe stato bello
poter vedere, sono avvenute nei primi 3 minuti di vita
dell’universo. Quindi questa “fotografia” è straordinaria per molti
aspetti (ed è una delle prove principali della sostanziale correttezza
del modello standard del big bang), ma non è del big bang, nemmeno
lontanamente.</p>

<h2 id="lesplosione-del-big-bang">L’esplosione del big bang</h2>

<p>Una seconda imperfezione, sempre legata alla cosmologia, è nell’aver
usato più volte la parola “esplosione” riferita al big bang. Come nel
caso precedente è un errore molto comune, anche nella divulgazione
considerata “seria” di questi argomenti. Parlare di esplosione porta
normalmente al seguente scenario (sbagliato): prima del big bang c’era
un enorme (infinito?) spazio vuoto, spesso si immagina come un nero
infinito; ad un certo punto BANG, una grande esplosione in un punto
preciso di questo spazio vuoto fa nascere l’universo che da quel
momento in poi inizia ad espandersi. Normalmente questo è quello che
pensa la gente (anche molti miei studenti) quando si chiede di
descrivere cosa sia il big bang sulla base di quel che si sente in
giro. La natura del big bang è radicalmente diversa; da un punto di
vista matematico non è facilissimo darne conto (da qui forse la
notevole confusione che si vede in giro), però su alcuni punti si può
cercare di essere meno imperfetti.</p>

<ol>
  <li>Con il big bang non nasce solo la materia e l’energia, nascono
anche contemporaneamente lo spazio ed il tempo. Dunque non esiste
un prima del big bang in quanto non c’era il tempo. E non esiste
uno spazio vuoto dove in un punto si è creato il big bang perché
prima del big bang non c’era alcuno spazio.</li>
  <li>Per lo stesso motivo l’universo non si sta espandendo in uno spazio
vuoto che man mano va a riempire.</li>
  <li>Non è stata una esplosione, che è un processo chimico ben
preciso che all’epoca non poteva nemmeno sussistere non esistendo
la materia come la conosciamo noi oggi.</li>
</ol>

<p>La verità è che non abbiamo la più pallida idea di cosa sia successo
in quell’istante, per la precisione nei primi $10^{-43}$ secondi. Dopo
si, abbiamo modelli e teorie che sembrano più o meno confermati da
osservazioni indirette, ma in quei primi istanti non abbiamo teorie
valide al momento.</p>

<p>Di nuovo mi si potrà accusare di essere pignolo, in fondo la parola
“esplosione” può essere usata in modo non letterale, ma per suggerire
un evento imponente come quello appunto di una esplosione. E poi il
nome stesso big bang (grande botto) si presta a questo tipo di
malintesi (fu coniato dai detrattori della teoria alle sue origini
come forma di presa in giro). Tutto vero, però continuo a pensare che
usare termini impropri in un contesto così delicato sia se non altro
pericoloso, si suggeriscono pericolose analogie che portano lontano
dai modelli che oggi vengono studiati.</p>

<h2 id="00-è-un-numero-non-si-sa-quale">$0^0$ è un numero, non si sa quale</h2>

<p>La frase per intero più o meno suonava così: “i matematici sanno oggi
che $0^0$ è un numero. Non si sa bene quale, forse 1, ma sicuramente è
un numero e magari un giorno, con un qualche algoritmo, verrà
trovato”.</p>

<p>Dico subito che la questione sollevata da questa affermazione porta
lontano, molto lontano, troppo. Il problema di cosa sia $0^0$ è
piuttosto vecchio e, per quel che ne so, ancora dibattuto. Da quel che
mi ricordo ci sono due scuole di pensiero (che volgarizzo brutalmente
qui di seguito):</p>

<ol>
  <li>$0^0$ è una forma indeterminata. Lo si vede facilmente in quanto,
se si vogliono preservare le normali proprietà delle potenze, si ha
<script type="math/tex">0^0 = 0^{1-1} = \frac{0}{0}</script>
che è appunto una forma indeterminata in quanto $\frac{0}{0}$ è
quel numero che moltiplicato per $0$ deve dare $0$, ovvero
tutti. La cosa in realtà può essere detta molto meglio ed in
termini decisamente più rigorosi nell’ambito dell’analisi. Ci sono
molti buoni motivi di ritenere $0^0$ una forma indeterminata
(Cauchy per primo la incluse tra le forme indeterminate nel suo
trattato di analisi, che io sappia).</li>
  <li>Un conto è parlare di analisi, un conto è parlare di algebra; ci
sono molti buoni motivi per definire $0^0 = 1$. In questo modo si
salvano molte espressioni e teoremi dell’algebra (e non solo). Un
esempio, lo sviluppo in serie del binomio dato da Newton deve
definire $0^0 = 1$ per poter funzionare in tutti i casi (esercizio
per gli studenti, dimostrare questa affermazione considerando lo
sviluppo in serie del binomio $(0+a)^n$).</li>
</ol>

<p>Che io sappia il dibattito è aperto su questi due casi, ma si tratta
di una scelta tra due casi ben precisi, e di conseguenza una specie di
convenzione su cosa si debba usare come definizione del simbolo
$0^0$. La frase che ho sentito stamane alla conferenza, riportata poco
sopra, lascia invece intendere tutt’altro, ovvero che $0^0$ sia
qualcosa che non si sia capaci di calcolare al momento, che si sappia
che è comunque un numero e che stiamo aspettando un metodo o un
algoritmo che ci dica quanto vale esattamente. Come discusso le cose
non stanno così: con il simbolo $0^0$ si può indicare o una forma
indeterminata oppure, per pura convenzione, il numero $1$. Io penso
che la frase (e l’esempio scelto) sia stata un po’ infelice, soprattutto
da proporre a studenti e studentesse che tra due mesi hanno un esame
di matematica e che non chiedono certo confusione (confusione che io
ho probabilmente alimentato con questo mio post). Per chi è
interessato può trovare qualche spunto e riferimento
<a href="http://www.faqs.org/faqs/sci-math-faq/specialnumbers/0to0/">qui</a>.</p>

<p>Provo a tirare qualche conclusione. Non ce l’ho minimamente con il
relatore di stamane, filosofo che stimo e che ammiro. Che un non
specialista faccia esempi imprecisi ci può stare. Inoltre le
imperfezioni che ho qui elencato sono cose che ho sentito o letto
spesso in giro, fanno parte di molti tipici errori nella corrente
divulgazione scientifica (a volte anche nella didattica). E non sono
nemmeno tra i più gravi. Io credo però che si debba contrastare una
sorta di deriva, molto in voga in questi tempi, verso il
pressappoco. Quando si fanno esempi, specialmente in ambiti delicati
che richiederebbero una sovrastruttura tecnica che chi ascolta spesso
non ha, bisogna stare molto attenti. Il rischio è che con l’idea che
sia meglio parlare anche in termini imprecisi piuttosto che star
zitti, si finisce con il diluire la conoscenza scientifica (ma non
solo) in un brodo di imprecisioni, imperfezioni, di “più o meno è
così”, lasciando dietro chi ascolta dubbi nella migliore delle
ipotesi, voragini nella peggiore.</p>

:ET