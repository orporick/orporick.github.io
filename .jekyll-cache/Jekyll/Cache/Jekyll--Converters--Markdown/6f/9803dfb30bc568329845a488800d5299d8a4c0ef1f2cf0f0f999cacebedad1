I"<p>La matematica non è un’opinione<sup id="fnref:1" role="doc-noteref"><a href="#fn:1" class="footnote">1</a></sup>… 
Con questa opinione si intende generalmente relegare la matematica in
quell’ambito prettamente tecnico che è la precisione del calcolo, il far di
conto che non ammette alternative. L’argomento di solito si esaurisce in fretta,
a meno di non essere ingegneri e dover progettare qualcosa (un tempo erano i
ponti, oggi forse le infrastrutture virtuali della rete), la matematica non
trova spazio o risonanza nel novero ristretto di ciò che è considerato
“cultura”. Da Gentile in poi la divisione tra umanistico e tecnico ha aperto una
(dolorosa) frattura che diventa via via più difficile trattare; senza avere la
pretesa di risolvere un problema così vasto, si può forse cominciare a
esplicitarlo. Davvero la matematica è argomento tecnico? Davvero non ha
rilevanza culturale? Altre strade forse sono possibili, altri tentativi che vale
la pena provare. La rassegnazione culturale del “ah io di matematica non capisco
nulla” è spesso una scusa per coprire la pigrizia di chi non ha mai trovato
motivazioni per guardare più da vicino, con occhio limpido. Complice, senza
dubbio, un modo di insegnare a scuola che rafforza l’idea di un paesaggio arido,
un edificio polveroso e stabile. Niente di più lontano dalla realtà; la
matematica è un vasto orizzonte di idee, azzardi, fallimenti, rinascite, un
labirinto incerto in cui trovare l’uscita diventa di secondaria importanza di
fronte alla maestosa vastità delle sue architetture. La necessità di un cambio
di prospettiva è diventata esigenza didattica, almeno per qualcuno; scardinare i
luoghi comuni sulla matematica e scongiurare il rischio di una materia per pochi
e, come si diceva prima, il conseguente vanto di ignoranza per gli altri.</p>

<p>Tra i vari tentativi uno sembra azzardato e, forse per questo, costituisce
terreno fertile di discussione: accostare la pratica matematica, consolidata in
secoli di storie personali e collettive, a quella di un’altra avventura dello
spirito umano, la costruzione poetica della realtà. Questa vicinanza tra
matematica e poesia, che non riguarda necessariamente il concetto estetico di
bellezza, non è certo idea nuova; ma nuovi tentativi possono essere fatti per
esplicitare le similitudini, le assonanze, i risultati. La speranza è quella di
avvicinare, anche solo per curiosità umana, chi ha rinunciato all’avventura
matematica, sui banchi di scuola o nella più complessa età adulta. Una nuova
poetica da pensare, costruire, raccontare, migliorare, un manifesto per un altro
insegnamento della matematica che possa ridare valore culturale ad una delle più
antiche e vaste imprese della razionalità imperfetta che ci contraddistingue
dagli animali e dalle macchine.</p>

<div class="footnotes" role="doc-endnotes">
  <ol>
    <li id="fn:1" role="doc-endnote">
      <p><em>Scrivo queste poche righe di giustificazione del <a href="https://www.librimondadori.it/libri/un-labirinto-incerto-riccardo-giannitrapani/">Labirinto Incerto</a> per una presentazione chiesta dall’amico e collega Christian Tam. Poche parole a loro volta incerte; forse non giustificano, ma è un inizio.</em> <a href="#fnref:1" class="reversefootnote" role="doc-backlink">&#8617;</a></p>
    </li>
  </ol>
</div>
:ET